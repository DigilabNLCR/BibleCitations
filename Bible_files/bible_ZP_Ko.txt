{'Ko 1:1': 'Pavel, z vůle Boží apoštol Krista Ježíše, a bratr Timoteus ', 'Ko 1:2': 'svatým v Kolosách a věřícím bratřím v Kristu. Milost vám a pokoj od Boha, našeho Otce!', 'Ko 1:3': 'Děkujeme Bohu, Otci našeho Pána Ježíše Krista, stále za vás, kdykoli se modlíme. ', 'Ko 1:4': 'Uslyšeli jsme o vaší víře v Krista Ježíše a o lásce, kterou máte ke všem svatým ', 'Ko 1:5': 'pro naději, která jest pro vás připravena v nebi. O té jste slyšeli již dříve v slovu pravdy, v evangeliu, ', 'Ko 1:6': 'jež k vám přišlo, a stejně jako na celém světě přináší ovoce a roste, tak i ve vás, od toho dne, kdy jste uslyšeli o milosti Boží v pravdě a poznali ji. ', 'Ko 1:7': 'Byli jste o tom poučeni od našeho milovaného spoluslužebníka Epafry, který jest věrný pomocník Kristův pro vás; ', 'Ko 1:8': 'on nám také vypravoval o vaší duchovní lásce. ', 'Ko 1:9': 'Proto i my od toho dne kdy jsme o tom uslyšeli, nepřestáváme se za vás modliti a žádati, abyste byli naplněni poznáním jeho vůle ve veškeré moudrosti a v duchovním pochopení ', 'Ko 1:10': 'a dovedli žíti, jak je důstojno Pána k jeho úplné libosti. Neste ovoce v každém dobrém činu a rosťte v poznání Boha. ', 'Ko 1:11': 'Buďte zmocňováni veškerou mocí podle síly jeho slávy k veškeré trpělivosti a radostné vytrvalosti. ', 'Ko 1:12': 'Děkujte Otci, který vás učinil způsobilými k účasti v údělu svatých ve světle, ', 'Ko 1:13': 'vysvobodil nás z moci tmy a přenesl do království Syna své lásky. ', 'Ko 1:14': 'V něm máme vykoupení, odpuštění hříchů. ', 'Ko 1:15': 'On jest obraz neviditelného Boha, zrozený jako první ze všeho tvorstva, ', 'Ko 1:16': 'neboť v něm bylo stvořeno veškerenstvo v nebi i na zemi, všecko viditelné i neviditelné, ať jsou to andělské trůny či panstva, vlády a vrchnosti. Veškerenstvo bylo stvořeno skrze něj a pro něho. ', 'Ko 1:17': 'On jest přede vším. V něm má veškerenstvo své bytí. ', 'Ko 1:18': 'On je hlavou těla, církve. On je počátek, první zrozený z mrtvých, aby ve všem měl první místo, ', 'Ko 1:19': 'neboť v něm se rozhodla veškerá Božská plnost usídliti ', 'Ko 1:20': 'a skrze něho smířiti veškerenstvo s sebou – vždyť způsobil pokoj krví prolitou na kříži – skrze něho bytosti ať pozemské ať nebeské.', 'Ko 1:21': 'I vás, kteří jste kdysi byli odcizeni a znepřáteleni v svém myšlení svými zlými činy, ', 'Ko 1:22': 'nyní smířil smrtí v svém hmotném těle, aby vás učinil svatými, neposkvrněnými a nezávadnými před sebou, ', 'Ko 1:23': 'ač vytrváte-li vírou na pevných základech a nedáte-li se strhnouti od naděje v evangelium, jež jste uslyšeli a jež bylo kázáno všemu tvorstvu pod nebem, a jehož jsem se já Pavel stal služebníkem.', 'Ko 1:24': 'Nyní trpím pro vás, ale raduji se z toho. Chtěl bych na svém těle doplniti, čeho se ještě nedostává v souženích Kristových pro jeho tělo, totiž církev. ', 'Ko 1:25': 'Jejím služebníkem jsem se stal podle Božského plánu, jehož provedení mezi vámi mi bylo svěřeno, abych vám plně zjevil slovo Boží, ', 'Ko 1:26': 'tajemství předtím skryté od věků a pokolení, – ale nyní bylo zjevným učiněno jeho svatým. ', 'Ko 1:27': 'Jim Bůh chtěl ve známost uvésti slavné bohatství tohoto tajemství mezi pohany. Toto tajemství jest Kristus ve vás, naděje na slávu. ', 'Ko 1:28': 'Toho my zvěstujeme, napomínajíce každého člověka a učíce každého člověka v plné moudrosti, abychom každého člověka učinili dokonalým v Kristu. ', 'Ko 1:29': 'O to se zasazuji v zápasu podle jeho působivosti, která ve mně mocně působí.', 'Ko 2:1': 'Chci, abyste věděli, jak těžce zápasím o vás a o Laodicejské, ano i o všecky, kteří ani nikdy neviděli mou tělesnou tvář. ', 'Ko 2:2': 'Kéž se potěší jejich srdce! Kéž se utvrdí ve společné lásce! Kéž se jim dostane plného bohatství, které záleží v jistotě přesvědčení a plyne z pochopení, k vystižení tajemství Božího, totiž Krista, ', 'Ko 2:3': 'v němž jsou obsaženy všecky tajemné poklady moudrosti a poznání!', 'Ko 2:4': 'To pravím proto, aby vás nikdo neobluzoval chytrými vývody. ', 'Ko 2:5': 'Neboť, ačkoli jsem tělesně nepřítomen, v duchu jsem s vámi a s radostí vidím váš řád a pevnost vaší víry v Krista.', 'Ko 2:6': 'Poněvadž jste tedy od nás přijali Krista Ježíše za Pána, žijte v něm; ', 'Ko 2:7': 'buďte zakořeněni a vybudováni na něm, utvrzeni ve víře, jak jste byli vyučeni, a vzdávejte Bohu hojné díky.', 'Ko 2:8': 'Varujte se, aby vás nikdo za sebou nestrhoval filosofií, která jest jen prázdným klamem podle lidských tradic, podle živlů světa, a ne podle Krista.', 'Ko 2:9': 'Jenom v něm přebývá celá plnost božskosti tělesně. ', 'Ko 2:10': 'V něm jste i vy dosáhli plnosti. On je hlavou všech andělských vlád a vrchností. ', 'Ko 2:11': 'V něm jste byli obřezáni, ovšem ne obřízkou, jaká se provádí rukama, nýbrž obřízkou Kristovou, jež záleží ve svlečení hmotného těla; ', 'Ko 2:12': 'to nastalo, když jste křtem byli spolu s Kristem pohřbeni a tím i vzkříšeni z mrtvých skrze víru v působnost Boha, jenž jej vzkřísil z mrtvých. ', 'Ko 2:13': 'I vás, když jste byli mrtvi v přestupcích a když vaše tělo bylo neobřezáno, spolu s ním oživil, odpustil vám všecky přestupky, ', 'Ko 2:14': 'vymazal dlužní úpis proti nám svědčící ustanoveními zákona a dal jej pryč tím, že jej přibil na kříž;', 'Ko 2:15': 'on odzbrojil vlády a vrchnosti, vydal je veřejnému posměchu a křížem triumfoval nad nimi.', 'Ko 2:16': 'Ať vás tedy nikdo nevolá na soud k vůli pokrmům, nápojům neb účasti při svátcích a novoluní nebo sobotách. ', 'Ko 2:17': 'To vše jest jen stín věcí budoucích. Kristus jest tělo. ', 'Ko 2:18': 'Nechť vás nikdo nepřipravuje o cenu, maje zálibu v »pokořování sebe« a v uctívání andělů. Ať si se honosí viděními; je to jen prázdná domýšlivost na smyslovou stránku mysli, ', 'Ko 2:19': 'místo co by se držel Hlavy, z níž celé tělo svými klouby a svazy jest řízeno a drženo pohromadě a tak roste Božským vzrůstem.', 'Ko 2:20': 'Jestliže jste s Kristem odumřeli živlům světa, proč se necháte vázati ustanoveními, jako byste ještě pořád žili ve světě? ', 'Ko 2:21': 'Příkazy: »Nedotýkej se, toho ani neochutnej, na to nesahej!« – ', 'Ko 2:22': 'to všecko vede jen k záhubě, opotřebuje se. Nejsou to než lidská nařízení a učení. ', 'Ko 2:23': 'Dává si to jméno moudrosti, ale není to než libovolné pobožnůstkářství, »pokořování sebe« a týrání těla, ale nemá to vůbec ceny a není to než ukájení tělesnosti. ', 'Ko 3:1': 'Byli-li jste tedy spolu s Kristem vzkříšeni, usilujte o to, co je shůry, kde jest usazen Kristus po pravici Boží. ', 'Ko 3:2': 'Myslete na to, co je shůry, ne na to, co je na zemi. ', 'Ko 3:3': 'Vždyť jste zemřeli; váš život je skryt s Kristem v Bohu. ', 'Ko 3:4': 'Až se zjeví Kristus, náš život, i vy s ním se zjevíte v slávě. ', 'Ko 3:5': 'Umrtvěte tedy ty údy, které jsou na zemi: necudnost, nečistotu, vášeň, zlý chtíč, lakotu, která je modloslužbou; ', 'Ko 3:6': 'pro tyto neřesti přichází Boží hněv. ', 'Ko 3:7': 'Těm jste se kdysi i vy oddávali, když jste v tom žili. ', 'Ko 3:8': 'Ale nyní odložte i vy to všecko: hněv, vášnivost, zlobu, urážky, pomluvy ze svých úst. ', 'Ko 3:9': 'Nelžete si vespolek, svlecte starou podstatu člověka s jeho počínáním ', 'Ko 3:10': 'a oblecte novou podstatu člověka, který se obnovuje k poznání podle obrazu toho, jenž jej stvořil. ', 'Ko 3:11': 'V něm již není rozdílu mezi Řekem a Židem, obřezaným a neobřezaným, barbarem, Skytou, otrokem, svobodným, nýbrž všecko a ve všem jest jen Kristus. ', 'Ko 3:12': 'Oblecte se tedy, jakožto svatí a milovaní Boží vyvolení, v milosrdenství srdce, dobrotu, pokoru, mírnost, shovívavost; ', 'Ko 3:13': 'snášejte jeden druhého, odpouštějte si, máte-li proti komu nějakou výtku. Jako Pán odpustil vám, tak čiňte i vy! ', 'Ko 3:14': 'K tomu ke všemu pak jen lásku, jež je pojítkem dokonalosti. ', 'Ko 3:15': 'Pokoj Kristův ať jest rozhodčím ve vašich srdcích; vždyť k němu jste byli povoláni jako údové jednoho těla. A buďte vděčni. ', 'Ko 3:16': 'Slovo Kristovo ať ve vás sídlí s veškerým bohatstvím moudrosti; poučujte se a varujte se vespolek; zpívejte žalmy, hymny a písně duchovní s vděčností v svých srdcích k Bohu. ', 'Ko 3:17': 'Všecko, co činíte slovem anebo skutkem, všecko čiňte ve jménu Pána Ježíše a děkujte Bohu Otci skrze něho.', 'Ko 3:18': 'Vy ženy, buďte podřízeny svým mužům; to je vaše povinnost v Pánu.', 'Ko 3:19': 'Vy muži, milujte své ženy a nebuďte k nim příkří. ', 'Ko 3:20': 'Vy děti, poslouchejte svých rodičů ve všem; neboť to je náležité v Pánu.', 'Ko 3:21': 'Vy otcové, nedrážděte svých dětí, aby nemalomyslněly.', 'Ko 3:22': 'Vy služebníci, poslouchejte ve všem svých pozemských pánů; neslužte jen na oko jako ti, kteří hledají lidské přízně, ale v upřímnosti srdce z bázně před Pánem. ', 'Ko 3:23': 'Všecko, co činíte, konejte z celé duše, jako Pánu, a ne lidem; ', 'Ko 3:24': 'vězte, že od Pána dostanete odplatu, jež záleží v jeho dědictví. Pánu Kristu služte! ', 'Ko 3:25': 'Kdo se dopouští křivdy, sklidí to, čím se provinil; není stranictví.', 'Ko 4:1': 'Vy páni, zacházejte se služebníky spravedlivě a jako s rovnými; vždyť víte, že i vy máte Pána v nebi. ', 'Ko 4:2': 'Buďte vytrvalí v modlitbě; bděte při ní s děkováním; ', 'Ko 4:3': 'modlete se zároveň i za nás, aby nám Bůh dal příležitost k slovu, takže bychom mohli mluviti o tajemství Kristovu – pro ně jsem i spoután – ', 'Ko 4:4': 'abych je mohl zjevným učiniti, jak je mou povinností mluviti. ', 'Ko 4:5': 'Moudrost ať řídí vaše chování k těm, kteří jsou mimo nás. Využijte svého času.', 'Ko 4:6': 'Každé vaše slovo ať je vždycky milé, ale okořeněné solí: naučte se, jak máte každému odpovídati. ', 'Ko 4:7': 'Jak se mi vede, všecko vám poví milovaný bratr Tychikus, věrný pomocník a spoluslužebník v Pánu. ', 'Ko 4:8': 'Posílám ho k vám právě proto, abyste se dověděli, jak se nám daří, a aby potěšil vaše srdce, ', 'Ko 4:9': 'spolu s věrným a milovaným bratrem Onezimem, jenž jest od vás. Ti vám povědí o všem, co se zde děje.', 'Ko 4:10': 'Pozdravuje vás Aristarchus, můj spoluvězeň, a Marek, bratranec Barnabášův, o němž jste ode mne dostali rozkazy; až k vám přijde, přijměte jej; ', 'Ko 4:11': 'také Jezus řečený Justus. Ti jsou z obřezaných a jsou jediní spolupracovníci pro království Boží a stali se mi potěchou. ', 'Ko 4:12': 'Pozdravuje vás Epafras, jenž jest od vás; je to služebník Krista Ježíše, jenž vždycky o vás zápasí v modlitbách, abyste stáli jako dokonalí a přesvědčení, ať je vůle Boží jakákoli. ', 'Ko 4:13': 'Vydávám mu svědectví, že si dává velkou práci pro vás a pro bratří v Laodicii a Hierapoli. – ', 'Ko 4:14': 'Pozdravuje vás milovaný lékař Lukáš a Démas. ', 'Ko 4:15': 'Pozdravte bratří v Laodicii a Nymfu i církev v jejím domě. ', 'Ko 4:16': 'Až u vás bude přečten tento list, zařiďte, aby byl přečten také v církvi laodicejské a abyste si přečtli také i vy zase list laodicejský. ', 'Ko 4:17': 'A řekněte Archipovi: „Dbej o službu, kterou jsi přijal v Pánu, ať ji plníš!“', 'Ko 4:18': 'Toto je pozdrav psaný mou vlastní, Pavlovou rukou. Pamatujte na má pouta! Milost s vámi! '}