{'2P 1:1': 'Šimon – Petr, služebník a apoštol Ježíše Krista, těm, kterým se dostalo stejně vzácné víry jako nám spravedlností našeho Boha a Spasitele Ježíše Krista. ', '2P 1:2': 'Milost vám a pokoj nechť se rozhojní poznáním Boha a našeho Pána Ježíše!', '2P 1:3': 'Jeho Božská moc darovala nám všecko, čeho je potřebí k životu a k zbožnosti; poznáním toho, jenž nás povolal vlastní slávou a mocným činem, ', '2P 1:4': 'jimiž nám jsou darovány vzácné a největší sliby, směřuje k tomu, abyste se tím stali účastníky Božské přirozenosti a unikli ve světě zhoubné žádostivosti. ', '2P 1:5': 'Proto také vneste do toho všecku horlivost, dospějte svou vírou k síle, silou k poznání, ', '2P 1:6': 'poznáním k zdrželivosti, zdrželivostí k trpělivosti, trpělivostí k zbožnosti, ', '2P 1:7': 'zbožností k bratrství, bratrstvím k lásce. ', '2P 1:8': 'Jsou-li tyto vlastnosti ve vás a množí se, nenechají vás nečinnými a neplodnými k poznání našeho Pána Ježíše Krista. ', '2P 1:9': 'Kdo však jich nemá, je slepý, krátkozraký: zapomněl, že byl očištěn od svých dřívějších hříchů. ', '2P 1:10': 'Proto raději, bratří, usilujte upevňovati své povolání a vyvolení. Učiníte-li to, nikdy neklopýtnete. ', '2P 1:11': 'Pak zajisté bohatě vám bude dopřáno vstupu do věčného království našeho Pána a Spasitele Ježíše Krista. ', '2P 1:12': 'Proto mám v úmyslu připomínati vám vždycky tyto věci, ačkoli je znáte a jste utvrzeni v přítomné pravdě. ', '2P 1:13': 'Pokládám však za spravedlivé – pokud jsem v tomto stanu – probouzeti vás připomínkou; ', '2P 1:14': 'vždyť vím, že brzy musím složiti svůj stan, jak mi také náš Pán Ježíš Kristus zjevil. ', '2P 1:15': 'Usiluji však o to, abyste si také po mém odchodu tyto věci po každé připomínali. ', '2P 1:16': 'Vždyť jsme vám uvedli v známost moc a příchod našeho Pána Ježíše Krista ne tím, že bychom byli následovali smyšlených bájí, ale proto, že jsme se stali očitými svědky jeho svrchovanosti, ', '2P 1:17': 'když přijal od Boha Otce čest a slávu a když se k němu pod vznešenou slávou ozval takový hlas: »To jest můj milovaný Syn, jehož jsem si oblíbil.“', '2P 1:18': 'Tento hlas z nebe se ozvavší jsme uslyšeli my, kteří jsme byli s ním na svaté hoře. ', '2P 1:19': 'I máme tím pevnější prorocké slovo; dobře činíte, dáváte-li na to pozor, jako na světlo svítící v temném místě, až se zaskví den a jako jitřenka vzejde ve vašich srdcích. ', '2P 1:20': 'Poznávejte především že žádné proroctví Písma nezáleží na osobním výkladu; ', '2P 1:21': 'vždyť proroctví nikdy nebylo proneseno z vůle lidské, ale Duchem svatým jsouce unášeni mluvili lidé z Boha. ', '2P 2:1': 'Vystoupili ovšem také lživí proroci v lidu, jako i mezi vámi povstanou lživí učitelé, kteří budou záludně zaváděti zhoubná sektářství, zapírati dokonce Panovníka, jenž je vykoupil, a tím ovšem uváděti na sebe rychlou zhoubu. ', '2P 2:2': 'Mnozí budou následovati jejich výstředností; pro ně jest cesta pravdy v posměchu; ', '2P 2:3': 'z hrabivosti budou z vás těžiti podvodnými řečmi. Soud proti nim odedávna nezahálí, jejich zhouba nedříme. ', '2P 2:4': 'Neboť Bůh neušetřil andělů, kteří zhřešili, nýbrž svrhl je do propastí temna Tartaru a vydal, aby tam byli hlídáni k soudu; ', '2P 2:5': 'neušetřil dávného světa, nýbrž uchránil jen svého hlasatele spravedlnosti Noe se sedmi jinými, a na svět bezbožníků uvedl potopu; ', '2P 2:6': 'odsoudil města Sodomu a Gomoru k zániku a proměnil je v prach, a tak dal bezbožníkům příklad budoucích pohrom, ', '2P 2:7': 'ale zachránil spravedlivého Lota, týraného chováním lidí nezřízených ve výstřednostech;', '2P 2:8': 'neboť zrakem i sluchem ten spravedlivý, pokud mezi nimi bydlil, trápil den ze dne svou spravedlivou duši jejich nezákonnými skutky.', '2P 2:9': 'Tak Pán dovede zachraňovati zbožné z pokušení, ale nespravedlivé hlídati k trestům ke dni soudu, ', '2P 2:10': 'především ty, kdož se oddávají poskvrňujícím tělesným chtíčům a pohrdají vrchností. Jsou to opovážlivci, smělci; nechvějí se před oslavenými, nýbrž rouhají se jim, ', '2P 2:11': 'kdežto přec andělé, ač jsou větší silou a mocí, nevynášejí rouhavého soudu proti nim před Pánem. ', '2P 2:12': 'Ale tihle? Jako nerozumná zvířata, zrozená pudově k lovu a k záhubě, se rouhají tomu, co neznají, ve vlastní záhubě také sami se zahubí ', '2P 2:13': 'a sklidí odplatu za svou nepravost. Za rozkoš pokládají rozmařilost, jak ji přináší den; jsou to skvrny a hanby, jak jsou rozmařilí v svém poblouzení při hostinách s vámi; ', '2P 2:14': 'oči mají plné cizoložství a nenasytné hříchu; svádějí neustálené duše, mají srdce vycvičené v hrabivosti, jsou to synové prokletí. ', '2P 2:15': 'Zanechali přímé cesty a zbloudili; uhnuli na cestu Baláma, syna Beorova, který si oblíbil odplatu za nespravedlnost, ', '2P 2:16': 'ale byl usvědčen z vlastní nezákonnosti: němý soumar se ozval lidským hlasem a zabránil zvrácenosti prorokově. ', '2P 2:17': 'Takoví jsou jako prameny bez vody, mlhy poháněné bouří, pro takové se chystá mrákota tmy. ', '2P 2:18': 'Hlaholí honosná, ale marná slova, svádějí tělesnými chtíči a výstřednostmi ty, kdož stěží unikají lidem žijícím v bludu; ', '2P 2:19': 'slibují jim »svobodu«, ale sami jsou otroci zkázy, neboť člověk se stává otrokem toho, čemu podléhá; ', '2P 2:20': 'neboť, jestliže lidé, kteří unikli poskvrnám světa poznáním Pána a Spasitele Ježíše Krista, zase se do nich zaplétají a jim podléhají, u takových je konec horší než začátek. ', '2P 2:21': 'Bylo by pro ně lépe nepoznati cestu spravedlnosti, než, když ji poznali, odvrátiti se od svatého příkazu, jenž jim byl dán. ', '2P 2:22': 'Stalo se s nimi, co praví pravdivé přísloví: »Pes se vrací k vlastnímu vývratku« a »Vepř sotva umytý se znova vyválí v louži«. ', '2P 3:1': 'Toto jest již druhý list, co vám, milovaní, píši. V nich připomínkou probouzím jasnou rozmyslnost, ', '2P 3:2': 'abyste měli na paměti slova dávno předpověděná od svatých proroků a příkaz Pána a Spasitele daný skrze vaše apoštoly. ', '2P 3:3': 'Především vězte, že na konci dnů přijdou se svým posměchem posměvači, žijící podle vlastních chtíčů, ', '2P 3:4': 'a budou říkati: „Kde jest jeho slíbený příchod? Od té doby, co naši otcové zesnuli, všecko zůstává tak, jak bylo od počátku stvoření.“ ', '2P 3:5': 'Zůstává jim skryto – a oni to chtějí! – že kdysi byla nebesa a země vzniklá z vody a skrze vodu slovem Božím; ', '2P 3:6': 'proto tehdejší svět zanikl, byv zatopen vodou. ', '2P 3:7': 'Ale přítomná nebesa i země jsou týmž slovem schráněna pro oheň a zachovávána ke dni soudu a záhuby bezbožných lidí.', '2P 3:8': 'Tato jedna věc vám nesmí zůstati skryta, milovaní: že jeden den je u Pána jako tisíc let a tisíc let jako jeden den. ', '2P 3:9': 'Pán není zdlouhavý se svými sliby, jak to někteří pokládají za zdlouhavost, ale je k vám shovívavý, poněvadž nechce, aby někdo zahynul, nýbrž chce, aby všichni dospěli k pokání. ', '2P 3:10': 'Ale den Páně přijde jako zloděj, kdy nebesa s rachotem pominou, živly v požáru se rozplynou a země i všecka díla na ní zmizejí. ', '2P 3:11': 'Když se takto všecko rozplyne, jací musíte býti vy v svatém životě a zbožnosti, ', '2P 3:12': 'když očekáváte příchod dne Páně, ano toužíte po něm, dne, jímž nebe v ohni se rozplyne a živly v požáru se roztaví! ', '2P 3:13': 'Čekáme podle jeho slibu nové nebe a novou zemi, v nichž přebývá spravedlnost. ', '2P 3:14': 'Proto, milovaní, očekáváte-li to, usilujte, abyste od něho byli shledáni bez poskvrny a hany v pokoji! ', '2P 3:15': 'Pokládejte Boží shovívavost za svou spásu, jak vám také náš milovaný bratr Pavel napsal podle moudrosti, která mu byla dána, ', '2P 3:16': 'jak i ve všech listech o tom mluvil; je v nich lecco nesnadno srozumitelného, a nevědomí a neustálení lidé to – jako také ostatní Písma – překrucují k své vlastní zkáze. ', '2P 3:17': 'Ale vy, milovaní, jste předem zpraveni; proto se mějte na pozoru, abyste nebyli na scestí spolu svedeni bludem lidí neukázněných a neodpadli od svého pevného základu. ', '2P 3:18': 'Rozhojňujte se v milosti a v poznání našeho Pána a Spasitele Ježíše Krista. Jemu buď sláva nyní i v den věčnosti!'}