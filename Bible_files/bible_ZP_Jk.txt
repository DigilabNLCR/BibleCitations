{'Jk 1:1': 'Jakub, služebník Boží a Pána Ježíše Krista, dvanácti kmenům v diaspoře pozdrav. ', 'Jk 1:2': 'Pokládejte za čirou radost, moji bratří, upadnete-li do rozmanitých zkoušek; ', 'Jk 1:3': 'buďte jisti, že vaše víra, bude-li vytříbením osvědčena, způsobí vytrvalost. ', 'Jk 1:4': 'Vytrvalost ovšem musí býti dílo dokonalé, máte-li vy býti dokonalí a celí a v ničem nezůstávati pozadu.', 'Jk 1:5': 'Je-li někdo z vás pozadu v moudrosti, ať prosí Boha, jenž dává všem upřímně a nic nevyčítá, a bude mu dána.', 'Jk 1:6': 'Ať ovšem prosí ve víře a bez pochyb. Neboť pochybovač se podobá mořské vlně, kterou vítr žene a kterou zmítá. ', 'Jk 1:7': 'Takový člověk si nesmí mysliti, že něco dostane od Pána; ', 'Jk 1:8': 'je to muž rozpoltěné duše, neustálený ve všem svém počínání.', 'Jk 1:9': 'Bratr v nízkém postavení se smí chlubiti svou výší, ', 'Jk 1:10': 'bohatý však ať se chlubí svou nízkostí, vždyť beztoho pomine jako květ trávy: ', 'Jk 1:11': 'vyjde slunce se svým žárem, sežehne trávu, a její květ opadá a její ladný zjev je zničen – tak uvadne boháč v svých způsobech života.', 'Jk 1:12': 'Blažený jest muž, který je vytrvalý v\xa0pokušení, poněvadž, osvědčí-li se, dostane se mu věnce života, jenž byl slíben těm, kdož milují Boha. ', 'Jk 1:13': 'Kdo je pokoušen, neříkej: „Jsem pokoušen od Boha“. Bůh je nedostupen pokušení ke zlému a sám také nikoho nepokouší. ', 'Jk 1:14': 'Každý bývá pokoušen tak, že jej vlastní chtíč přitahuje a láká. ', 'Jk 1:15': 'Chtíč potom zplodí a zrodí hřích, hřích pak, když je dokonán, porodí smrt. – ', 'Jk 1:16': 'Nedejte se klamati, bratří. ', 'Jk 1:17': 'Každé dobré dání a dokonalý dar sestupuje shora od Otce světel, u něhož není změny ani stínu z odvrácení. ', 'Jk 1:18': 'Z vlastní vůle nám dal zroditi se slovem pravdy, abychom byli jakousi prvotinou jeho tvorů. – ', 'Jk 1:19': 'To víte, moji milovaní bratří. Každý člověk buď rychlý k slyšení, ale váhavý k mluvení, váhavý k hněvu. ', 'Jk 1:20': 'Neboť lidský hněv nepůsobí Boží spravedlnosti. ', 'Jk 1:21': 'Proto odložte každou špínu, která bují ze zloby, a přijměte skromně zaseté slovo, jež může spasiti vaše duše.', 'Jk 1:22': 'Staňte se vykonavateli slova, a ne jen posluchači. Takoví sami sebe klamou; ', 'Jk 1:23': 'neboť, kdo jest jen posluchačem, a ne vykonavatelem slova, podobá se muži, který pozoruje svůj přirozený obličej v zrcadle: ', 'Jk 1:24': 'zadívá se na sebe, odejde a hned zapomene, jaký je. ', 'Jk 1:25': 'Ale kdo se zahloubá do dokonalého zákona svobody a zůstane při tom, kdo není jen zapomnětlivý posluchač, ale skutečný vykonavatel, je blažen již tím, že to činí.', 'Jk 1:26': 'Myslí-li si kdo, že je nábožný, ale nemá na uzdě svůj jazyk, nýbrž klame své srdce, takového člověka zbožnost je sebeklam. ', 'Jk 1:27': 'Zbožnost čistá a bezvadná před Bohem a Otcem je v tom: starati se o sirotky a vdovy v jejich tísni a zachovávati se neposkvrněným od světa.', 'Jk 2:1': 'Moji bratří, s vírou v našeho Pána slávy, Ježíše Krista, nesmíte spojovati stranictví k lidem. ', 'Jk 2:2': 'Když vejde do vašeho shromáždění muž se zlatými prsteny a v nádherném šatě, a vejde také chuďas ve špinavém šatě, ', 'Jk 2:3': 'a vy si všimnete toho, který nosí nádherný šat, a řeknete: „Sedni si pohodlně sem“, ale chuďasovi řeknete: „Ty můžeš stát“ nebo: „Sedni si tam u mé podnože“, ', 'Jk 2:4': 'zdaž jste se sami v sobě nerozdvojili a nestali se soudci podle špatných měřítek? ', 'Jk 2:5': 'Poslyšte, moji milovaní bratří! Nevyvolil Bůh chudáků tohoto světa, aby byli boháči ve víře a účastníky v království, jež slíbil těm, kdož jej milují? ', 'Jk 2:6': 'Ale vy jste povrhli chuďasem. Neutiskují vás boháči svou mocí? Nevláčejí vás po soudech? ', 'Jk 2:7': 'Nevydávají v posměch krásné jméno, jímž jste byli nazváni? ', 'Jk 2:8': 'Plníte-li však královský zákon podle výroku Písma: „Miluj svého bližního jako sebe“, jednáte krásně; ', 'Jk 2:9': 'ale jste-li straničtí k lidem, dopouštíte se hříchu a zákon vás usvědčuje jako přestupníky. ', 'Jk 2:10': 'Neboť i kdyby někdo zachovával zákon jako celek, ale v jedné věci by pochybil, stává se vinným proti všem. ', 'Jk 2:11': 'Vždyť ten, kdo řekl:„Necizolož!“ řekl také: „Nezabíjej!“ Když sice necizoložíš, ale vraždíš, stal jsi se přestupníkem zákona. ', 'Jk 2:12': 'Mluvte a jednejte tak, jako lidé, kteří mají býti souzeni zákonem svobody.', 'Jk 2:13': 'Neboť nemilosrdný soud hrozí tomu, kdo sám nečiní milosrdenství;ale milosrdenství smí povzneseně shlížeti na soud. ', 'Jk 2:14': 'Co je platno, moji bratří, tvrdí-li kdo, že má víru, ale nemá skutků? Může jej víra spasiti? – ', 'Jk 2:15': 'Budou-li bratr nebo sestra nazí a budou-li míti nedostatek denní obživy, ', 'Jk 2:16': 'a někdo z vás jim řekne: „Odejděte v pokoji! Zahřejte se a najezte se!“, ale nedáte-li jim, čeho potřebují pro své tělo, co je to platno? ', 'Jk 2:17': 'Tak i víra: nemá-li skutků, je mrtva v sobě. ', 'Jk 2:18': 'Ale někdo namítne: „Máš ty vůbec víru?“ Ovšem, a mám také skutky! Ukaž mi svou víru beze skutků, a já ti ukáži svými skutky, co je má víra. ', 'Jk 2:19': 'Věříš, že jest jediný Bůh? Činíš dobře; i démoni věří, ale chvějí se. – ', 'Jk 2:20': 'Chceš se přesvědčiti, prázdný člověče, že víra bez činů je neúčinná? ', 'Jk 2:21': 'Náš praotec Abraham, který obětoval svého syna Izáka na oltáři – nebyl ospravedlněn ze skutků? – ', 'Jk 2:22': 'Zde vidíš přec, že víra působila spolu se skutky, a že teprve ze skutků se víra stala úplnou: ', 'Jk 2:23': 'jen tak se splnilo Písmo, jež praví: „Uvěřil Abraham Bohu, a bylo mu to počítáno za spravedlnost“ a byl nazván „Přítelem Božím“. ', 'Jk 2:24': 'Tu vidíte, že člověk bývá ospravedlněn ze skutků, a ne jenom z víry. -', 'Jk 2:25': 'Stejně nevěstka Raab. Nebyla ospravedlněna ze skutků, protože přijala posly a vypustila je jinou cestou? – ', 'Jk 2:26': 'Jako je tělo bez ducha mrtvé, tak je i víra bez skutků mrtvá.', 'Jk 3:1': 'Nechtějte se, moji bratří, v tak velikém počtu státi učiteli; vždyť my učitelé budeme souzeni podle přísnějšího měřítka. ', 'Jk 3:2': 'Všichni zajisté chybujeme často. Kdo nechybuje slovem, ten je dokonalý muž; dovede míti na uzdě i celé tělo. ', 'Jk 3:3': 'Hle, koňům vkládáme do úst uzdu, abychom je přiměli k poslušnosti, a tak řídíme i celé jejich tělo. ', 'Jk 3:4': 'Hleďte také na lodi: jsou tak veliké a bývají hnány drsnými větry, a přece mohou býti řízeny zcela malým kormidlem tam, kam chce přání toho, kdo jim určuje směr.', 'Jk 3:5': 'Tak i jazyk; je to malý úd, ale může se honositi velkými úspěchy. – Hle, jak malý oheň a jak veliký les zapaluje! ', 'Jk 3:6': 'I jazyk je oheň; jako celý svět nepravosti stojí jazyk mezi našimi údy; poskvrňuje celé tělo, zapaluje běh života, poněvadž sám je zapalován pekelným plamenem. ', 'Jk 3:7': 'Všechen rod zvířat, ptáků, plazů a mořských tvorů může býti a je zkrocen rodem lidským, ', 'Jk 3:8': 'ale jazyk nedovede nikdo z lidí zkrotiti; je to neovladatelné zlo, je pln smrtonosného jedu. ', 'Jk 3:9': 'Jím blahoslavíme Pána a Otce, jím proklínáme lidi stvořené k podobnosti Boží. ', 'Jk 3:10': 'Z týchž úst vychází žehnání i kletba. Moji bratří, tak nemá býti. ', 'Jk 3:11': 'Což chrlí pramen z téhož zřídla sladkou i hořkou vodu? ', 'Jk 3:12': 'Může, moji bratří, fíkovník dávati olivy nebo réva fíky? Ani slané zřídlo nemůže dávati sladkou vodu.', 'Jk 3:13': 'Kdo mezi vámi je moudrý a rozumný? Ať ukáže svým krásným chováním své skutky ve skromné moudrosti. ', 'Jk 3:14': 'Ale máte-li v svém srdci hořkou závist a zaujatost, nechlubte se a nelžete proti pravdě. ', 'Jk 3:15': 'To není »moudrost«, jež sestupuje shora, ale pozemská, živočišná, ďábelská. ', 'Jk 3:16': 'Neboť kde je závist a zaujatost, tam je zmatek a všeliké zlo. ', 'Jk 3:17': 'Moudrost shora je však především čistá, dále mírumilovná, povolná, smířlivá, plná milosrdenství a dobrého ovoce, nepochybující, nepokrytecká. ', 'Jk 3:18': 'Ovoce spravedlnosti pak se rozsívá v pokoji těm, kdož působí pokoj.', 'Jk 4:1': 'Odkud vznikají spory, odkud boje mezi vámi? Není to odtud, že ve vašich údech válčí rozkoše? ', 'Jk 4:2': 'Podléháte žádostivosti, ale nic nemáte. Závidíte a řevníte, ale ničeho nemůžete dosíci. Bojujete a válčíte, ale nic nemáte, protože neprosíte Boha. ', 'Jk 4:3': 'I když prosíte, nic nedostáváte, protože prosíte se špatným úmyslem, vynaložiti všecko na své rozkoše. ', 'Jk 4:4': 'Cizoložnice! Což nevíte, že láska k světu je nepřítelkyní Boží? Kdo tedy chce býti přítelem světa, činí se nepřítelem Božím. ', 'Jk 4:5': 'Či si myslíte, že nadarmo praví Písmo: »Žárlivě touží Duch, jemuž dal přebývati v nás«? ', 'Jk 4:6': 'Bůh dává tím větší milost; proto praví: »Bůh jest odpůrcem pyšných, ale pokorným dává milost«. ', 'Jk 4:7': 'Podřiďte se tedy Bohu. Vzepřete se ďáblu, i uteče od vás. ', 'Jk 4:8': 'Přibližte se k Bohu, i přiblíží se k vám. Očisťte své ruce, hříšníci, posvěťte svá srdce, vy rozpoltění! ', 'Jk 4:9': 'Pociťte svou nebohost, lkejte a plačte. Váš smích ať se obrátí v pláč, a radost v lítost. ', 'Jk 4:10': 'Ponižte se před Bohem, i povýší vás. ', 'Jk 4:11': 'Nepomlouvejte se vespolek, bratří! Kdo pomlouvá bratra nebo soudí svého bratra, pomlouvá zákon a soudí zákon. Soudíš-li zákon, nejsi plnitelem zákona, ale soudcem. ', 'Jk 4:12': 'Jest jen jeden zákonodárce a soudce, ten, jenž jest mocen spasiti i zahubiti. Ale kdo jsi ty, že soudíš bližního?', 'Jk 4:13': 'Nuže tedy: vy, kteří říkáte: „Dnes nebo zítra se odebereme do toho a toho města, pobudeme tam rok, budeme obchodovati a vydělávati“ – ', 'Jk 4:14': 'vždyť přece nevíte nic o zítřku! Co je váš život? Vždyť jste mlha, jež se na chvilku objevuje a potom z jevu mizí. ', 'Jk 4:15': 'Raději byste měli říkati: „Bude-li Pán chtíti, budeme živi a učiníme to neb ono.“ ', 'Jk 4:16': 'Ale vy se chlubíte v své honosnosti. Každá taková chlouba je zlá.', 'Jk 4:17': 'Kdo umí dobře činiti, ale nečiní, má hřích. ', 'Jk 5:1': 'Nuže tedy: vy boháči, plačte a naříkejte v bídách, jež na vás přicházejí. ', 'Jk 5:2': 'Vaše bohatství zetlelo, vaše šatstvo je prožráno od molů, ', 'Jk 5:3': 'vaše zlato a stříbro je stráveno rezem; tento rez na něm bude svědectvím proti vám a stráví vaše těla jako oheň. Nashromáždili jste si pokladů zrovna již v posledních dnech. ', 'Jk 5:4': 'Hle, mzda, o niž jste ošidili dělníky, kteří požali vaše pole, křičí, a hlas vašich ženců pronikl až k sluchu Pána zástupů. ', 'Jk 5:5': 'Ztrávili jste život na zemi v přepychu a v bujnosti, vykrmili jste svá srdce jako ke dni porážky. ', 'Jk 5:6': 'Odsoudili jste a zavraždili spravedlivého, jenž ani není vaším odpůrcem. ', 'Jk 5:7': 'Buďte trpěliví, bratří, až do příchodu Páně. Hle, rolník čeká na vzácný plod země, je nad ním trpěliv, až se mu dostane podzimního a jarního deště. ', 'Jk 5:8': 'Buďte i vy trpěliví, posilněte svá srdce, protože příchod Páně je blízký. ', 'Jk 5:9': 'Nenaříkejte, bratří, jeden proti druhému, abyste nebyli souzeni. Hle, soudce stojí přede dveřmi. ', 'Jk 5:10': 'Vezměte si, bratří, za vzor v utrpení a v trpělivosti proroky, kteří mluvili ve jménu Páně. ', 'Jk 5:11': 'Hle, my nazýváme blaženými ty, kteří vytrvali. Slyšeli jste o vytrvalosti Jobově. Viděli jste, jaký konec mu způsobil Pán, neboť »velmi milostivý jest Pán a lítostivý«.', 'Jk 5:12': 'Především pak, moji bratří, nepřisahejte, ani při nebi, ani při zemi, aniž jakým jiným zaříkáním. Vaše »ano« ať znamená ano, vaše »ne« pak ne, abyste nepropadli soudu. ', 'Jk 5:13': 'Trpí někdo z vás něco zlého? Ať se modlí! Je někdo v radostné náladě? Ať zpívá žalmy! – ', 'Jk 5:14': 'Je někdo z vás nemocen? Ať si k sobě dá zavolati presbytery církve, a ti ať se nad ním modlí a mažou jej olejem ve jménu Páně; ', 'Jk 5:15': 'modlitba víry zachrání chorého a Pán jej pozdvihne. Dopustil-li se hříchů, bude mu odpuštěno. – ', 'Jk 5:16': 'Vyznávejte jedni druhým hříchy, modlete se jedni za druhé, abyste byli vyléčeni. Mnoho zmůže působivá modlitba spravedlivého. ', 'Jk 5:17': 'Eliáš byl člověk podrobený stejným strastem jako my; pomodlil se vroucně, aby nepršelo, a opravdu nepršelo na celou zemi tři léta a šest měsíců; ', 'Jk 5:18': 'pomodlil se zas, a nebe dalo déšť a země vydala své plody. ', 'Jk 5:19': 'Moji bratří, pobloudí-li někdo mezi vámi od pravdy a jiný jej obrátí, ', 'Jk 5:20': 'vězte, že ten, kdo obrátí hříšníka od bludné cesty, zachrání jeho duši od smrti a přikryje množství hříchů. '}