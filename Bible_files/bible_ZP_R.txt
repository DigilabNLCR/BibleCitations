{'R 1:1': 'Pavel, služebník Krista Ježíše, povolaný apoštol, určený pro Boží evangelium, ', 'R 1:2': 'jež Bůh předem slíbil skrze své proroky ve svatém Písmě,', 'R 1:3': 'o jeho Synu, jenž se zrodil podle těla z potomstva Davidova', 'R 1:4': 'a byl ustanoven za Syna Božího v moci podle Ducha svatosti od vzkříšení z mrtvých, o Ježíši Kristu, našem Pánu, ', 'R 1:5': 'skrze kterého jsme přijali milost a apoštolské poslání k poslušnosti víry mezi všemi národy pro jeho jméno,', 'R 1:6': 'mezi nimiž jste i vy, povolaní Ježíše Krista,', 'R 1:7': 'všem milovaným Božím, povolaným svatým v Římě. Milost vám a pokoj od Boha, našeho Otce, a Pána Ježíše Krista.', 'R 1:8': 'Především děkuji svému Bohu skrze Ježíše Krista za vás za všecky, že se vaše víra rozhlašuje po celém světě.', 'R 1:9': 'Bůh, jemuž sloužím svým duchem v evangeliu jeho Syna, je mi svědkem, že vás stále vzpomínám ', 'R 1:10': 'a vždycky v svých modlitbách prosím, zdali by se mi již jednou uvolnila cesta a já po vůli Boží přišel k vám.', 'R 1:11': 'Neboť toužím vás uviděti, abych vám mohl dáti něco z duchovního daru k vaší posile,', 'R 1:12': 'to jest potěšiti se mezi vámi vzájemnou vírou vaší i svou.', 'R 1:13': 'Přál bych si, bratří, abyste věděli, že jsem si často umínil přijíti k vám, ale dosud mi to bylo překaženo, abych i mezi vámi sklidil nějaký úspěch jako mezi ostatními národy.', 'R 1:14': 'Jsem dlužníkem Řeků i barbarů, moudrých i nerozumných.', 'R 1:15': 'Proto jsem, co na mně jest, dychtiv také vám v Římě kázati evangelium.', 'R 1:16': 'Neboť se nestydím za evangelium; vždyť jest to Boží moc k spáse každému věřícímu, předně Židovi, ale také Řekovi.', 'R 1:17': 'Projevuje se v něm totiž Boží spravedlnost plynoucí z víry a vedoucí k víře, jak jest psáno: »Spravedlivý z víry bude živ.«', 'R 1:18': 'Neboť Boží hněv s nebe se zřejmě projevuje proti každé bezbožnosti i nespravedlnosti lidí, kteří nespravedlností překážejí pravdě,', 'R 1:19': 'protože, co lze poznati o Bohu, jest jim zjevno, Bůh sám jim to zjevil. ', 'R 1:20': 'Neviditelná podstata Boží se od stvoření světa myšlením spatřuje na tom, co učinil, totiž jeho věčná moc i božskost, aby byli bez výmluvy,', 'R 1:21': 'protože Boha sice poznali, ale nevelebili ho jako Boha ani mu neprojevili vděčnosti, nýbrž zplaněli v marných myšlenkách, a jejich nechápavý rozum byl zatemněn.', 'R 1:22': 'Domnívali se, že jsou mudrci, ale stali se blázny', 'R 1:23': 'a zaměnili slávu nesmrtelného Boha za zpodobení obrazu smrtelného člověka, ptáků, čtvernožců a plazů.', 'R 1:24': 'Proto je Bůh tužbami jejich srdcí vydal v nečistotu, aby sami zneuctívali svá vlastní těla,', 'R 1:25': 'protože zaměnili božskou pravdu za lež, zbožnili a uctívali stvoření místo Stvořitele. On jest veleben na věky, Amen!', 'R 1:26': 'Proto je Bůh vydal v bezectné vášně: jejich ženy zaměnily přirozený styk za protipřirozený,', 'R 1:27': 'podobně i muži zanechali přirozeného styku s ženami, rozpálili se svým chtíčem jeden k druhému, a muž s mužem páchali nestydatosti; dostali sami na sobě nutnou odplatu za své poblouzení.', 'R 1:28': 'A poněvadž neuznávali za hodno poznati Boha, vydal je Bůh v nehodné smýšlení, takže činili věci nenáležité,', 'R 1:29': 'byli plni všeliké nespravedlnosti, zloby, lakoty, špatnosti, samá závist, vražda, svár, lest, podvod, našeptavači, ', 'R 1:30': 'pomluvači, nenávistníci Boha, pyšní, zpupní, chlubní, vynalezači zla, neposlušní rodičů,', 'R 1:31': 'nerozumní, nespolehliví, necitelní, nemilosrdní.', 'R 1:32': 'Poznali sice Boží právo, že ti, kteří činí takové věci, jsou hodni smrti, ale nejen sami to dělají, nýbrž i schvalují, když to činí jiní.', 'R 2:1': 'Proto nemáš výmluvy, jestliže soudíš, ať jsi kdokoli. Tím, že soudíš druhého, odsuzuješ sám sebe, neboť soudíš, ale děláš totéž. ', 'R 2:2': 'Víme, že Boží soud postihuje právem ty, kdo takové věci konají.', 'R 2:3': 'Myslíš, člověče, který soudíš ty, kdož takové věci konají, ale sám činíš totéž, že ty unikneš Božímu soudu? ', 'R 2:4': 'Či pohrdáš bohatstvím jeho dobroty, trpělivosti a shovívavosti? Nevíš, že Boží laskavost tě pudí k pokání?', 'R 2:5': 'Ale ty ve své zatvrzelosti a s nekajícím srdcem si hromadíš hněv ke dni hněvu, kdy se zjeví spravedlivý soud Boha,', 'R 2:6': 'jenž odplatí každému podle jeho skutků:', 'R 2:7': 'těm, kdož s vytrvalostí v dobrém skutku vyhledávají slávu, čest a nesmrtelnost, odplatí věčným životem;', 'R 2:8': 'na lidi osobivé však a na ty, kteří neposlouchají pravdy, nýbrž nepravosti, padne hněv a prudkost,', 'R 2:9': 'úzkost a tíseň na každou duši člověka páchajícího zlo, především Žida, ale i Řeka;', 'R 2:10': 'ale sláva, čest a pokoj připadne každému, kdo koná dobro, předně Židovi, ale také Řekovi.', 'R 2:11': 'Bůh nehledí na to, čím kdo jest.', 'R 2:12': 'Všichni, kdo hřešili bez zákona, bez zákona také zahynou, a všichni, kdož hřešili se zákonem, budou souzeni zákonem.', 'R 2:13': 'U Boha totiž nejsou spravedliví ti, kdo jen poslouchají zákon, nýbrž ti, kdo jej plní, budou uznáni za spravedlivé.', 'R 2:14': 'Když totiž pohané, kteří nemají zákona, přirozeně činí příkazy zákona, ti, ač nemají zákona, jsou sami sobě zákonem,', 'R 2:15': 'poněvadž ukazují, že je dílo zákona vepsáno do jejich srdcí; jejich svědomí jim k tomu bude vydávati svědectví a myšlenky budou se mezi sebou obviňovati nebo také obhajovati', 'R 2:16': 'v ten den, kdy Bůh bude souditi, co je skryto v lidech, podle mého evangelia, skrze Krista Ježíše.', 'R 2:17': 'Ty se nazýváš Židem, spoléháš na zákon, chlubíš se Bohem,', 'R 2:18': 'poznáváš jeho vůli, dovedeš, jsa vyučován ze zákona, posouditi, co je prospěšné,', 'R 2:19': 'domýšlíš se, že jsi vůdcem slepých, světlem těch, kdo jsou ve tmě, ', 'R 2:20': 'vychovatelem nerozumných, učitelem nedospělých, když máš poznání a pravdu vtělené v zákoně,', 'R 2:21': 'a ty tedy jiného sic učíš, ale sám sebe neučíš, kážeš, aby se nekradlo, ale kradeš?', 'R 2:22': 'Zakazuješ cizoložit, ale cizoložíš? Ošklivíš si modly, ale statky chrámové si osvojuješ?', 'R 2:23': 'Chlubíš se zákonem, ale přestupkem zákona zneuctíváš Boha? -', 'R 2:24': 'Vždyť, jak jest psáno, »jméno Boží jest pro vás v rouhání mezi pohany«.', 'R 2:25': 'Obřízka je zajisté užitečná věc, plníš-li zákon; jsi-li však přestupovatel zákona, tvá obřízka se zvrhne v neobřezanost.', 'R 2:26': 'Jestliže neobřezaný člověk zachovává zákonná práva, zdali mu jeho neobřezanost nebude počítána za obřízku?', 'R 2:27': 'Ano, člověk od přirozenosti neobřezaný, plní-li zákon, bude souditi tebe, jenž s veškerou svou literou a obřízkou přestupuješ zákon.', 'R 2:28': 'Pravým Židem není, kdo jest jím jen zevně; obřízkou není obřízka zevní, tělesná;', 'R 2:29': 'ale Židem je ten, kdo jest jím uvnitř, a obřezaným jest člověk čistý srdcem, v duchu, nikoli podle písmene - takovému se dostává pochvaly ne od lidí, ale od Boha.', 'R 3:1': 'Má tedy Žid nějakou přednost a obřízka nějakou výhodu?', 'R 3:2': 'Ovšem, a to velikou všemi způsoby. Především tu, že došly ověření Boží výroky.', 'R 3:3': 'Neboť co konečně znamená, jestliže se někteří ukázali nevěrnými? Což jejich nevěra zmaří Boží věrnost?', 'R 3:4': 'Naprosto ne! Nýbrž »Bůh budiž pravdivý, ale každý člověk lhář«, jak je psáno; »abys byl, Bože, uznán za spravedlivého v svých slovech a abys zvítězil, když bys byl souzen«.', 'R 3:5': 'Ale způsobí-li naše nespravedlnost Boží spravedlnost, co řekneme? Není Bůh nespravedlivý, když stíhá svým hněvem? (Mluvím po lidském způsobu.)', 'R 3:6': 'Naprosto ne! Sic, jak bude Bůh souditi svět?', 'R 3:7': 'Řekneš však: Jestliže se Boží pravda mou lží rozmohla k jeho slávě, proč mám já býti také ještě souzen jako hříšník?', 'R 3:8': 'A zdali neplatí, jak nás někteří pomlouvají a tvrdí, že říkáme: »Čiňme zlo, aby z toho pošlo dobro?« Takoví jsou právem odsouzeni.', 'R 3:9': 'Co tedy? Máme nějakou přednost? Vůbec ne! Vždyť jsme již dříve obvinili Židy i Řeky, že všichni jsou pod hříchem,', 'R 3:10': 'jak je psáno: »Není ani jednoho spravedlivého,', 'R 3:11': 'není rozumného, není člověka, který by hledal Boha,', 'R 3:12': 'Všichni se uchýlili, stejně se stali nepotřebnými; není člověka, který by činil dobře, není ani jediného.', 'R 3:13': 'Otevřeným hrobem jest jejich hrdlo, svými jazyky klamou, hadí jed jest pod jejich rty;', 'R 3:14': 'jejich ústa jsou plna kletby a hořkosti,', 'R 3:15': 'jejich nohy jsou bystré ke krveprolití,', 'R 3:16': 'zhouba a pohroma jest na jejich cestách,', 'R 3:17': 'nepoznali cesty pokoje,', 'R 3:18': 'není bázně Boží před jejich očima.«', 'R 3:19': 'Víme, že cokoliv zákon říká, mluví těm, kteří jsou v zákoně, aby byla zavřena každá ústa a aby se celý svět stal vinným Bohu, ', 'R 3:20': 'Protože ze skutků zákona nebude před ním ospravedlněn žádný člověk, neboť ze zákona pochází jenom poznání hříchu.', 'R 3:21': 'Nyní však jest najevě Boží spravedlnost mimo zákon a přec dosvědčovaná »zákonem a proroky«,', 'R 3:22': 'ale je to spravedlnost Boží skrze víru v Ježíše Krista pro všecky věřící. Rozdílu není.', 'R 3:23': 'Všichni zhřešili a nedostává se jim Boží slávy,', 'R 3:24': 'ale bývají ospravedlněni zdarma jeho milostí vykoupením, jež nastalo v Kristu Ježíši.', 'R 3:25': 'Jej Bůh předem určil za smírčí prostředek v jeho krvi skrze víru, aby ukázal svou spravedlnost, a to proto, že hříchy předtím spáchané prominul ', 'R 3:26': 'v své Božské shovívavosti, aby projevil svou spravedlnost v přítomném času, aby on byl spravedlivý a ospravedlňoval člověka, který je z víry v Ježíše.', 'R 3:27': 'Kde je tedy chlouba? Byla vyloučena. Jakým zákonem? Snad zákonem o skutcích? Ne, ale zákonem víry.', 'R 3:28': 'Usuzujeme tedy, že člověk bývá ospravedlněn vírou bez skutků zákona.', 'R 3:29': 'Což je Bůh jen Bohem Židů? Není také Bohem pohanů? Ovšem že i Bohem pohanů, ', 'R 3:30': 'je-li vůbec jediný Bůh, který ospravedlní obřezané z víry a neobřezané skrze víru.', 'R 3:31': 'Rušíme tedy zákon skrze víru? Naprosto ne, ale ustalujeme zákon.', 'R 4:1': 'Ale čeho řekneme, že došel Abraham, náš tělesný praotec? -', 'R 4:2': 'Byl-li Abraham ospravedlněn ze svých skutků, má se čím chlubiti, ale ne před Bohem!', 'R 4:3': 'Co totiž praví Písmo? »Uvěřil Abraham Bohu, a bylo mu to počítáno za spravedlnost.« ', 'R 4:4': 'Tomu, kdo koná dílo, se mzda nepočítá z milosti, nýbrž z povinnosti.', 'R 4:5': 'Tomu však, kdo nekoná dílo, ale věří v toho, který ospravedlňuje bezbožného, se počítá jeho víra za spravedlnost.', 'R 4:6': 'Vždyť tak i David blahoslaví člověka, jemuž Bůh přičítá spravedlnost bez skutků:', 'R 4:7': '»Blaženi jsou ti, jimž byly odpuštěny nezákonnosti a jimž byly přikryty hříchy;', 'R 4:8': 'blažen člověk, jemuž Pán nepřičítá jeho hřích!«', 'R 4:9': 'Vztahuje se toto blahoslavenství na obřezané či také na neobřezané? Pravíme totiž: »Abrahamovi byla jeho víra přičtena za spravedlnost.«', 'R 4:10': 'Jak mu tedy byla přičtena? Když byl již obřezán či dokud byl ještě neobřezán? Ne když byl již obřezán, nýbrž dokud byl neobřezán. ', 'R 4:11': 'Znamení obřízky přijal jen jako pečeť spravedlnosti pro víru, kterou měl jako neobřezaný, aby byl otcem všech, kteří jako neobřezaní věří a kterým se proto přičítá spravedlnost,', 'R 4:12': 'a aby byl také otcem obřezaných, ovšem těch, kteří nejen mají obřízku, ale i kráčejí ve stopách víry, jakou měl náš praotec Abraham, již dokud byl neobřezaný.', 'R 4:13': 'Slibu, že bude dědicem světa, se nedostalo Abrahamovi a jeho potomstvu zákonem, nýbrž spravedlností z víry.', 'R 4:14': 'Jsou-li totiž dědici jen přívrženci zákona, je víra prázdná a slib zrušen.', 'R 4:15': 'Zákon totiž způsobuje hněv; kde není zákona, není ani přestupku. ', 'R 4:16': 'Proto říkáme: »Z víry«, aby se vše dalo podle milosti, tak aby slib byl pevný pro všecko potomstvo, nejenom pro ty, kteří jsou přívrženci zákona, ale i pro ty, kteří jsou z Abrahamovy víry - Abraham jest nás všech otec,', 'R 4:17': 'jak jest psáno: »Ustanovil jsem tě za otce mnohých národů« - před Bohem, kterému uvěřil a který oživuje mrtvé a volá i to, co nebylo, aby bylo. - ', 'R 4:18': 'Abraham, když již všecka naděje pominula, přece v naději uvěřil, že se stane otcem mnohých národů podle slova: »Tak četné bude tvé potomstvo.«', 'R 4:19': 'Neochabl ve víře, ač pozoroval, že jest již tělesně umrtven - bylo mu skoro sto let - a že lůno Sářino jest umrtveno.', 'R 4:20': 'O slibu Božím nezapochyboval v nevěře, nýbrž byl zmocněn vírou, oslavil Boha', 'R 4:21': 'a nabyl pevného přesvědčení, že Bůh jest mocen i učiniti, co slíbil.', 'R 4:22': 'Proto mu ta víra byla přičtena za spravedlnost.', 'R 4:23': 'Ale nejen pro něho bylo napsáno, že mu víra byla přičtena za spravedlnost,', 'R 4:24': 'nýbrž i pro nás, kterým má býti přičtena, když věříme v toho, jenž vzkřísil Ježíše, našeho Pána, z mrtvých,', 'R 4:25': 'Ježíše, který byl vydán pro naše poklesky a vzkříšen pro naše ospravedlnění.', 'R 5:1': 'Když jsme tedy byli ospravedlněni z víry, máme pokoj s Bohem skrze našeho Pána Ježíše Krista.', 'R 5:2': 'Skrze něho se nám dostalo i přístupu k této milosti, v níž stojíme, a chlubíme se nadějí v Božskou slávu.', 'R 5:3': 'A nejen to, ale chlubíme se i trápením, vždyť víme, že trápení působí trpělivost,', 'R 5:4': 'trpělivost působí osvědčenost, osvědčenost naději;', 'R 5:5': 'naděje pak neklame, poněvadž Boží láska jest rozlita v našich srdcích skrze Ducha svatého, jenž nám byl dán.', 'R 5:6': 'Vždyť Kristus, ještě v čas, když jsme my byli slabí, zemřel za hříšné.', 'R 5:7': 'Sotva přece kdo podstoupí smrt za spravedlivého - ač by se snad za dobrou věc někdo odhodlal zemříti.', 'R 5:8': 'Bůh dokazuje svou lásku k nám tím, že Kristus za nás zemřel, když jsme ještě byli hříšníci.', 'R 5:9': 'Oč spíše budeme nyní, když jsme byli ospravedlněni jeho krví, jím zachráněni od hněvu!', 'R 5:10': 'Vždyť jestliže jsme ještě jako nepřátelé byli smířeni s Bohem smrtí jeho Syna, mnohem spíše nyní, když jsme byli smířeni, budeme zachráněni jeho životem;', 'R 5:11': 'a nejen to, nýbrž i chlubiti se smíme Bohem skrze našeho Pána Ježíše Krista, skrze něhož se nám dostalo smíření.', 'R 5:12': 'Proto skrze jednoho člověka hřích vstoupil do světa, a skrze hřích vstoupila smrt, a tak na všecky lidi se rozšířila smrt, poněvadž všichni zhřešili.', 'R 5:13': 'Hřích byl na světě již před zákonem. Hřích se sice nepočítá, dokud není zákona.', 'R 5:14': 'Ale přece smrt kralovala od Adama až po Mojžíše i nad těmi, kteří nezhřešili týmž způsobem, jako Adam přestoupil příkaz; Adam byl obrazem toho, co mělo přijíti.', 'R 5:15': 'Ale není tomu s darem milosti tak jako s pokleskem: pokleskem jednoho zemřeli mnozí; mnohem více se Boží milost a dar milosti jednoho člověka, Ježíše Krista, rozhojnila na mnohé. ', 'R 5:16': 'A není tomu s darem tak jako s účinkem hříchu jednoho člověka: zde se soud nad jedním hříchem stal odsouzením, tam se přes mnohé poklesky dar milosti stal ospravedlňujícím činem.', 'R 5:17': 'Pokleskem jednoho člověka zavládla smrt skrze toho jednoho; mnohem více ti, kteří dostávají hojnost milosti a dar spravedlnosti, budou v životě kralovati skrze jednoho, totiž Ježíše Krista.', 'R 5:18': 'Z toho plyne: jako skrze poklesek jednoho člověka došli odsouzení všichni lidé, tak se i ospravedlňujícím činem jednoho dostalo všem lidem ospravedlnění a života.', 'R 5:19': 'Jako skrze neposlušnost jednoho člověka mnozí byli učiněni hříšníky, tak i skrze poslušnost jednoho mnozí budou učiněni spravedlivými.', 'R 5:20': 'Zákon dodatečně přistoupil k tomu, aby se poklesek rozmnožil. Ale kde se rozmnožil hřích, tam se nad to rozhojnila milost,', 'R 5:21': 'aby tak, jako se ujal království hřích smrtí, i milost se ujala království skrze spravedlnost k věčnému životu skrze Ježíše Krista, našeho Pána.', 'R 6:1': 'Co tedy řekneme? Máme setrvávati v hříchu, aby se rozmnožila milost?', 'R 6:2': 'Naprosto ne! Jak budeme ještě žíti v hříchu, když jsme mu odumřeli?', 'R 6:3': 'Což nevíte, že my všichni, kteří jsme byli pokřtěni v Krista Ježíše, byli jsme křtem uvedeni do jeho smrti? ', 'R 6:4': 'Byli jsme spolu s ním pohřbeni křtem ve smrt, abychom, jako byl Kristus vzkříšen z mrtvých Otcovou slávou, tak i my žili novým životem;', 'R 6:5': 'neboť, jestliže jsme srostli s obrazem jeho smrti, srosteme též s jeho zmrtvýchvstáním.', 'R 6:6': 'Vždyť víme, že náš starý člověk byl spolu s ním ukřižován, aby tělo hříchu bylo zničeno a my už neotročili hříchu.', 'R 6:7': 'Kdo totiž umřel, je zproštěn hříchu.', 'R 6:8': 'Jestliže jsme s Kristem odumřeli, věříme, že budeme také s ním žíti.', 'R 6:9': 'Víme přece, že Kristus z mrtvých vstalý již neumírá, smrt nad ním již nepanuje.', 'R 6:10': 'Co zemřelo, hříchu zemřelo jednou provždy; co však žije, žije Bohu.', 'R 6:11': 'Tak i vy se pokládejte za mrtvé hříchu, ale za žijící Bohu v Kristu Ježíši.', 'R 6:12': 'Ať tedy nekraluje hřích ve vašem smrtelném těle, abyste poslouchali jeho chtíčů,', 'R 6:13': 'a nepropůjčujte své údy hříchu za nástroje nepravosti, ale propůjčte sebe Bohu jako lidé, kteří ze smrti dospěli k životu, a své údy propůjčujte Bohu za nástroje spravedlnosti.', 'R 6:14': 'Hřích nad vámi již nebude moci panovati, neboť nejste pod zákonem, nýbrž pod milostí.', 'R 6:15': 'Co tedy dále? Oddáme se hříchu, poněvadž »nejsme pod zákonem, nýbrž pod milostí«? Naprosto ne!', 'R 6:16': 'Což nevíte, že propůjčujete-li se za služebníky k poslušnosti, jste služebníky toho, koho posloucháte, ať je to hřích - pak je z toho smrt -, či ať je to poslušnost k spravedlnosti? ', 'R 6:17': 'Ale díky Bohu, že jste sice byli otroky hříchu, oddali jste se však ze srdce v poslušnost tomu způsobu učení, kterému jste byli naučeni.', 'R 6:18': 'Byli jste osvobozeni od hříchu, přešli jste v ,otroctví spravedlnosti‘;', 'R 6:19': 'tento lidský výraz uvádím pro slabost vašeho těla. Jako jste dříve propůjčovali své údy k otroctví neřesti a nepravosti pro nepravost, tak nyní propůjčte své údy za »otroky spravedlnosti« pro posvěcení. ', 'R 6:20': 'Dokud jste totiž byli otroky hříchu, byli jste »svobodni« od spravedlnosti.', 'R 6:21': 'Jaký jste tehdy měli z toho užitek? Takové věci, že se za ně nyní stydíte, neboť jejich konec je smrt.', 'R 6:22': 'Nyní však, kdy jste osvobozeni od hříchu a poddáni v »otroctví« Boha, máte svůj užitek pro posvěcení, na konec pak život věčný.', 'R 6:23': 'Mzdou za hřích je smrt, darem Boží milosti je věčný život v Kristu Ježíši, našem Pánu.', 'R 7:1': 'Přece dobře víte, bratří, vždyť mluvím k lidem, kteří znají zákon, že zákon panuje nad člověkem, jen pokud žije.', 'R 7:2': 'Vdaná žena je zákonem vázána jen k živému mužovi; jakmile muž zemře, je zproštěna mužova zákona.', 'R 7:3': 'Proto, oddá-li se za života svého muže jinému muži, bude prohlášena za cizoložnici; jakmile však muž zemře, je svobodna od jeho zákona, takže již není cizoložnicí, oddá-li se jinému muži.', 'R 7:4': 'Tak, moji bratři, i vy jste byli umrtveni zákonu skrze umrtvené Kristovo tělo, abyste se dostali jinému, který byl vzkříšen z mrtvých, abychom přinášeli ovoce Bohu.', 'R 7:5': 'Dokud jsme totiž byli tělesní, hříšné vášně probuzené zákonem působily v našich údech takže jsme přinášeli ovoce jen pro smrt.', 'R 7:6': 'Nyní však jsme zproštěni od zákona, poněvadž jsme odumřeli tomu, čím jsme byli vázni, a můžeme »sloužiti« novým způsobem, v duchu, a ne starým, podle písmene.', 'R 7:7': 'Co tedy řekneme? Je zákon totožný s hříchem? Naprosto ne! Ale, kdyby nebylo zákona, nebyl bych poznal, co je hřích; ani bych nebyl věděl, co je hříšná žádostivost, kdyby zákon nebyl říkal: »Nepožádáš!«', 'R 7:8': 'Ale hřích použil příkazu jako podnětu a vzbudil ve mně všecky druhy žádostivosti. Kde není zákon, tam je hřích mrtev.', 'R 7:9': 'Kdysi jsem žil mimo zákon. Jakmile ke mně přistoupil příkaz, hřích ožil, ', 'R 7:10': 'já však jsem umřel. I ukázalo se, že příkaz daný k životu je mi k smrti.', 'R 7:11': 'Hřích užil příkazu jako podnětu, oklamal mě jím a zabil.', 'R 7:12': 'Tak zákon je svatý, i příkaz je svatý, správný a dobrý.', 'R 7:13': 'Stalo se mi tedy dobro smrtí? Naprosto ne! Ale hřích to učinil, aby se projevil jako hřích. Hřích mi dobrým zákonem způsobil smrt, aby se hřích příkazem stal nadmíru hříšným. ', 'R 7:14': 'Přece víme, že zákon je duchovní, já však jsem člověk tělesný, zaprodaný hříchu.', 'R 7:15': 'Co konám, nechápu. Vždyť co chci, to nedělám, ale činím to, co nenávidím.', 'R 7:16': 'Činím-li to, co nechci, tedy přiznávám, že zákon je dobrý.', 'R 7:17': 'Ale pak již nekonám já sám, nýbrž hřích sídlící ve mně.', 'R 7:18': 'Jsem si totiž vědom, že ve mně, to jest v mém těle, nesídlí dobro. Vůle je ve mně pohotová, ale konati dobré - to ne!', 'R 7:19': 'Neboť nečiním dobro, které chci, nýbrž dělám zlo, které nechci.', 'R 7:20': 'Jestliže tedy činím to, co nechci, nekonám to já, nýbrž hřích, který ve mně sídlí.', 'R 7:21': 'Shledávám tedy ten zákon, že, ač chci činiti dobro, jest mi pohotově zlo.', 'R 7:22': 'S radostí souhlasím se zákonem Božím, pokud jde o vnitřního člověka ve mně, ', 'R 7:23': 'ale spatřuji v svých údech jiný zákon, jenž bojuje proti zákonu mého rozumu a činí mě zajatcem zákona hříchu, jenž jest v mých údech. ', 'R 7:24': 'Já nešťastný člověk! Kdo mě vysvobodí z tohoto těla propadlého smrti?', 'R 7:25': 'Díky Bohu! Stalo se to skrze Ježíše Krista, našeho Pána. Tak tedy sám o sobě rozumem sice sloužím zákonu Božímu, ale tělem sloužím zákonu hříchu.', 'R 8:1': 'Proto tedy nyní není odsouzení pro ty, kteří jsou v Kristu Ježíši.', 'R 8:2': 'Duchovní zákon života z Krista Ježíše způsobil ti osvobození od zákona hříchu a smrti.', 'R 8:3': 'Neboť, co bylo nemožné zákonu, protože byl bezmocný pro tělesnost, naplnilo se: Bůh poslal vlastního Syna v podobě hříšného těla a pro hřích a odsoudil hřích v těle,', 'R 8:4': 'aby v nás bylo dovršeno právo zákona, pokud nežijeme tělesně, nýbrž duchovně.', 'R 8:5': 'Lidé oddaní tělesnosti mají na mysli věci tělesné, lidé oddaní duchu mají na mysli věci duchovní.', 'R 8:6': 'Smýšlení tělesné směřuje k smrti, smýšlení duchovní k životu a k pokoji.', 'R 8:7': 'Tělesné smýšlení je nepřítelem Božím, neboť není podřízeno Bohu, ba ani nemůže býti.', 'R 8:8': 'Ti, kteří jsou oddáni tělesnosti, nemohou se zalíbiti Bohu.', 'R 8:9': 'Vy však nejste podrobeni tělesnosti, nýbrž duchu, ovšem jen, jestliže Duch Boží ve vás sídlí. Jestliže však kdo nemá Kristova Ducha, ten není jeho.', 'R 8:10': 'Ale je-li Kristus ve vás, tělesnost je mrtva skrze hřích, duch však je životem skrze spravedlnost.', 'R 8:11': 'Sídlí-li ve vás Duch toho, který vzkřísil Ježíše z mrtvých, ten, který vzkřísil z mrtvých Krista Ježíše, učiní živými i vaše smrtelná těla svým Duchem, který ve vás sídlí.', 'R 8:12': 'Nuže tedy, bratří, my jsme dlužníky, ale ne dlužníky tělesnosti, abychom žili podle tělesnosti.', 'R 8:13': 'Žijete-li podle tělesnosti, je vám souzeno umírati. Jestliže však duchem umrtvujete činnost tělesnosti, budete živi.', 'R 8:14': 'Neboť všichni, kteří jsou puzeni Duchem Božím, ti jsou synové Boží.', 'R 8:15': 'Nepřijali jste zajisté ducha otroctví, abyste se zase báli, nýbrž přijali jste ducha synovství, jehož mocí voláme: »Abba, Otče!«', 'R 8:16': 'Tento Duch sám spolu s naším duchem svědčí, že jsme dítky Boží.', 'R 8:17': 'Jsme-li dítky, jsme také dědici, dědici Boží, spoludědici Kristovi, jen trpíme-li spolu s ním, abychom byli oslaveni spolu s ním.', 'R 8:18': 'Mám totiž za to, že utrpení přítomného času nejsou ničím proti budoucí slávě, jež se má zjeviti na vás.', 'R 8:19': 'Neboť vyčkávání tvorstva vyhlíží po tom, aby synové Boží byli zjeveni.', 'R 8:20': 'Tvorstvo totiž bylo podrobeno marnosti ne z vlastní vůle, ale vinou toho, který je tak podrobil, ovšem v naději,', 'R 8:21': 'že i samo tvorstvo bude vysvobozeno z otroctví zániku a nabude svobody v slávě dítek Božích.', 'R 8:22': 'Vždyť víme, že veškeré tvorstvo spolu s námi vzdychá a spolu bolestně zápasí až posavad.', 'R 8:23': 'A nejen to, ale i my sami, kdož máme Ducha jako začátek budoucích věcí, i my sami v sobě vzdycháme, vyhlížejíce po synovství Božím, po vykoupení svého těla.', 'R 8:24': 'Nadějí jsme byli spaseni. Naděje však, jejíž předmět je viděti, není již nadějí. Vždyť, co někdo vidí, proč by k tomu upínal svou naději?', 'R 8:25': 'Ale doufáme-li v to, co nevidíme, vyhlížíme trpělivě.', 'R 8:26': 'Právě tak i Duch se ujímá naší slabosti. Vždyť my nevíme, zač se máme modliti, jak náleží, ale sám Duch se nás zastává vzdechy, které se vymykají slovům.', 'R 8:27': 'Ten pak, který zpytuje srdce, ví, co Duch má na mysli, poněvadž se podle vůle Boží přimlouvá za svaté.', 'R 8:28': 'Víme, že těm, kteří Boha milují, všecko napomáhá k dobrému, těm, kteří jsou podle jeho plánu povoláni.', 'R 8:29': 'Neboť ty, které předzvěděl, také předurčil, aby se jim dostalo podoby stejné s obrazem jeho Syna, aby on byl prvorozený mezi mnohými bratřími;', 'R 8:30': 'ty, které předurčil, také povolal, a které povolal, ty také ospravedlnil: které ospravedlnil, ty také oslavil.', 'R 8:31': 'Co z toho ještě plyne? Je-li Bůh pro nás, kdo proti nám?', 'R 8:32': 'Ten, který neušetřil vlastního Syna, ale vydal jej za nás za všecky, jak by nám s ním milostivě nedal všecko?', 'R 8:33': 'Kdo bude žalovati na Boží vyvolené? Bůh ospravedlňuje.', 'R 8:34': 'Kdo bude odsuzovati? Kristus Ježíš? Kristus, jenž umřel, nadto z mrtvých vstal a jest na pravici Boží, jenž se nás ujímá?', 'R 8:35': 'Kdo nás odloučí od lásky Kristovy? Tíseň neb úzkost nebo pronásledování nebo hlad nebo nahota nebo nebezpečenství nebo meč?', 'R 8:36': 'Jako je psáno: »Pro tebe jsme na smrt vydáváni denně, jsme pokládáni za ovce určené na porážku.«', 'R 8:37': 'Ne! Ale v tom ve všem zcela vítězíme skrze toho, jenž si nás zamiloval.', 'R 8:38': 'Jsem zajisté přesvědčen, že ani smrt, ani život, andělé ani moci, přítomnost ani budoucnost, ani mocnosti,', 'R 8:39': 'výšiny ani hlubiny, ani žádný jiný tvor nebude nás moci odloučiti od Boží lásky, jež jest v Kristu Ježíši, našem Pánu.', 'R 9:1': 'Mluvím pravdu v Kristu, nelžu, mé svědomí mi to dosvědčuje v Duchu svatém,', 'R 9:2': 'že nosím v srdci veliký zármutek a neustálou bolest.', 'R 9:3': 'Přál bych si sám býti prokletím vzdálen od Krista místo svých bratří, svých pokrevních příbuzných.', 'R 9:4': 'Vždyť jsou to Izraelští, jim náleží synovství, sláva, smlouvy, dar zákona, bohoslužba, sliby,', 'R 9:5': 'jim náležejí praotcové, a z nich je po stránce tělesné i Kristus - Bůh, který jest nade všecko, budiž veleben na věky, amen!', 'R 9:6': 'Ale ne snad že by slovo Boží bylo zklamalo. Nejsou Izraelští všichni, kdož pocházejí z Izraele;', 'R 9:7': 'proto, že jsou potomci Abrahamovi, nejsou všichni dětmi, nýbrž jen »ti, kteří jsou z Izáka, budou nazváni potomstvem«.', 'R 9:8': 'To znamená: ne všecky tělesné děti jsou dětmi Božími, nýbrž jen děti zrozené podle slibu Božího budou pokládány za potomstvo.', 'R 9:9': 'Slibem zajisté bylo toto slovo: »V tomto času přijdu a Sára bude míti syna.«', 'R 9:10': 'A nejen to; také když Rebeka otěhotněla z jednoho muže, našeho praotce Izáka,', 'R 9:11': 'dříve ještě než se jí synové narodili nebo něco ať dobrého, ať zlého učinili, jen aby v platnosti zůstal plán Božího výběru', 'R 9:12': 'nezávislý na skutcích, ale z moci toho, který povolává, bylo jí řečeno: »Starší bude sloužiti mladšímu,«', 'R 9:13': 'jako je psáno: »Jákoba jsem si zamiloval, ale k Ezauovi jsem pojal nenávist.«', 'R 9:14': 'Budeme z toho tedy usuzovati, že jest u Boha nespravedlnost? Naprosto ne!', 'R 9:15': 'Bůh pravil Mojžíšovi: »Smiluji se, nad kým se chci smilovati, a slituji se, nad kým se chci slitovati«.', 'R 9:16': 'Nezáleží tedy na něčí vůli nebo na něčím běhu o závod, nýbrž na Božím smilování.', 'R 9:17': 'Vždyť Písmo praví faraónovi: »Proto jsem tě povznesl, abych na tobě ukázal svou moc a aby mé jméno bylo rozhlášeno po celé zemi«.', 'R 9:18': 'Tak, nad kým chce, slituje se, a koho chce, zatvrzuje.', 'R 9:19': 'Ale ty mi namítneš: »Proč se tedy Bůh ještě horší? Vždyť kdo se může postaviti jeho vůli?« -', 'R 9:20': 'Člověče, kdopak tedy ty jsi, že si troufáš volati Boha k odpovědnosti? Což řekne výrobek výrobci: »Proč jsi mě udělal takhle?«', 'R 9:21': 'Což nemá hrnčíř moci nad hlinou, aby z téže kaše udělal jednu nádobu k čestnému účelu a druhou k nečestnému?', 'R 9:22': 'Což chce-li Bůh ukázati svůj hněv a uvésti v známost svou moc, a proto s velikou shovívavostí snášel nádoby hněvu určené k záhubě?', 'R 9:23': 'A také proto, aby v známost uvedl bohatství své slávy na nádobách milosrdenství, které připravil k slávě,', 'R 9:24': 'totiž na nás, které povolal nejen z Židů, nýbrž i z pohanů? -', 'R 9:25': 'jak praví u Ozeáše: »Nazvu svým národem toho, kdo nebyl mým národem, a nemilovanou nazvu milovanou,', 'R 9:26': 'a zrovna na místě, kde jim bylo řečeno: »Nejste mým lidem«, tam budou nazváni syny Boha živého.«', 'R 9:27': 'A Izaiáš volá nad Izraelem: »I kdyby bylo synů izraelských jako písku mořského, jen zbytek bude zachráněn,', 'R 9:28': 'neboť Pán dokonale a rychle provede své slovo na zemi.«', 'R 9:29': 'Již i před tím řekl Iziáš: »Kdyby Pán Sabaot nám nebyl zanechal nějakého potomstva, bylo by se nám vedlo jako Sodomě a byli bychom podobni Gomoře.«', 'R 9:30': 'Co z toho plyne? Že se pohanům, ač neusilovali o spravedlnost, dostalo spravedlnosti, spravedlnosti z víry,', 'R 9:31': 'Izrael však, ač usiloval o zákon spravedlnosti, nedospěl k cíli zákona.', 'R 9:32': 'Proč? Poněvadž vycházel ne z víry, nýbrž ze skutků. Narazili na kámen úrazu,', 'R 9:33': 'jak je psáno: »Hle, kladu na Siónu kámen úrazu a skálu pohoršení; ale kdo v něj věří, nebude zahanben.«', 'R 10:1': 'Bratří, jejich spása je touhou mého srdce a mou prosbou k Bohu za ně.', 'R 10:2': 'Osvědčuji jim, že mají horlivost o Boha, ale ne podle pravého poznání.', 'R 10:3': 'Neznajíce totiž Boží spravedlnosti a usilujíce o to, aby postavili svou vlastní, nepodřídili se spravedlnosti Boží.', 'R 10:4': 'Neboť Kristus jest cílem a koncem zákona, aby přivedl k spravedlnosti každého, kdo věří.', 'R 10:5': 'Vždyť Mojžíš píše o spravedlnosti ze zákona: »Každý člověk, který ji činí, bude skrze ni živ.«', 'R 10:6': 'Ale spravedlnost z víry praví: „Neříkej sám u sebe: »Kdo vystoupí do nebe?« - totiž aby strhl Krista dolů -', 'R 10:7': 'nebo: »Kdo sestoupí do podsvětí?« - totiž aby Krista vyvedl z mrtvých.“', 'R 10:8': 'Ale co praví dále? „Blízko tebe je slovo, v tvých ústech a v tvém srdci“, totiž slovo víry, které kážeme,', 'R 10:9': 'to jest: »Vyznáš-li svými ústy, že Ježíš jest Pánem, a uvěříš-li v svém srdci, že ho Bůh vzkřísil z mrtvých, budeš spasen.«', 'R 10:10': 'Neboť srdcem člověk v něj věří k spravedlnosti, ústy pak jej vyznává k spáse.', 'R 10:11': 'Vždyť Písmo praví: „Žádný, kdo věří v něho, nebude zahanben.“', 'R 10:12': 'Žádný, neboť není rozdílu mezi Židem a Řekem; všichni mají téhož Pána, jenž jest bohatý ke všem, kdo jej vzývají.', 'R 10:13': '»Každý, kdo by vzýval jméno Páně, bude spasen.«', 'R 10:14': 'Ale: jak mohou vzývati toho, v koho neuvěřili? Jak pak uvěří v toho, o kom neslyšeli? Jak mohou slyšeti bez kazatele? Jak pak uvěří v toho, o kom neslyšeli? Jak mohou slyšeti bez kazatele?', 'R 10:15': 'Jak mohou kázati, nebudou-li vysláni? Jak jest psáno: »Jak je vítán příchod těch, kteří radostně zvěstují dobré věci!«', 'R 10:16': 'Ale ne všichni uposlechli radostné zvěsti. Izaiáš praví: »Pane, kdo uvěřil našemu kázání?« ', 'R 10:17': 'Víra je tedy z kázání, kázání pak skrze slovo Kristovo.', 'R 10:18': 'Ale, ptám se, což neslyšeli kázání? Ovšem že slyšeli! »Po veškeré zemi se rozešel jejich hlas a až na konec světa jejich slova.«', 'R 10:19': 'Ptám se zas: Což Izrael nepochopil? Především: Mojžíš praví: »Vzbudím ve vás žárlivost k národu, který není národem, a odpor k národu nechápavému.«', 'R 10:20': 'Potom také Izaiáš se osměluje říci: »Dal jsem se nalézti těm, kteří mne nehledali, zjevným jsem se učinil těm, kteří se po mně neptali.«', 'R 10:21': 'O Izraelovi pak praví: »Po celý den jsem vztahoval ruce k národu neposlušnému a odmlouvajícímu.«', 'R 11:1': 'Ptám se tedy: Zavrhl Bůh svůj lid? Naprosto ne! Vždyť i já jsem Izraelský z potomstva Abrahamova, z kmene Benjaminova.', 'R 11:2': 'Nezavrhl Bůh svého národa, jejž předurčil. Což nevíte, co praví Písmo ve zprávě o Eliášovi, jak se obrací na Boha proti Izraelovi?', 'R 11:3': '»Pane, tvé proroky zabili, tvé oltáře rozkopali; zůstal jsem sám jediný, a také o můj život ukládají.«', 'R 11:4': 'Ale co mu praví výrok Boží? »Ponechal jsem si sedm tisíc mužů, kteří nesklonili kolena před Bálem.«', 'R 11:5': 'Tak i v přítomném čase zůstal nějaký zbytek podle výběru Boží milosti.', 'R 11:6': 'Když z milosti, již ne ze skutků, sic by milost již nebyla milostí.', 'R 11:7': 'Co z toho? Oč Izrael usiluje, toho nedosáhl; ale vyvolení toho dosáhli; ostatní byli zatvrzeni,', 'R 11:8': 'jak je psáno: »Dal jim Bůh ducha omámení, oči, aby neviděli, uši, aby neslyšeli, až podnes.«', 'R 11:9': 'A David praví: »Jejich prostřený stůl se jim staniž léčkou a pastí, svodem a trestem pro ně.', 'R 11:10': 'Jejich oči buďte zatemněny, aby neviděly, a jejich šíje buďte navždy skloněny.«', 'R 11:11': 'Nyní se ptám: Neklopýtli snad proto, aby padli? Naprosto ne! Ale jejich pokleskem spása přešla k pohanům, aby v nich byla vzbuzena žárlivost.', 'R 11:12': 'Jestliže jejich poklesek obohatil svět a jejich úbytek obohatil pohany, čím víc jejich plnost!', 'R 11:13': 'Ale vám, pohanům, pravím: Právě proto, že jsem apoštolem pohanů, tím slavněji vykonávám svou službu,', 'R 11:14': 'zdali bych nějak mohl vzbuditi žárlivost svého pokrevenstva a zachrániti aspoň některé z nich.', 'R 11:15': 'Neboť bylo-li jejich zavržení smířením světa, čím bude jejich přijetí? Jistě životem po zmrtvýchvstání.', 'R 11:16': 'Je-li svatý první kus těsta, bude svaté veškeré těsto. Je-li svatý kořen, tedy také větve. ', 'R 11:17': 'Byly-li některé větve vylomeny, ty pak, ač jsi byl planou olivou, jsi byl naroubován a stal ses účastným tučnosti olivového kořene,', 'R 11:18': 'nebuď domýšlivý proti větvím. Jsi-li domýšlivý, pamatuj, že neneseš ty kořen, nýbrž kořen nese tebe.', 'R 11:19': 'Namítneš snad: »Větve byly přece vylámány, abych já byl naroubován.«', 'R 11:20': 'Dobře! Byly vylámány pro nevěru, ale ty stojíš, kde jsi, vírou. Nevynášej se, ale boj se!', 'R 11:21': 'Vždyť neušetřil-li Bůh přirozených větví, neušetří ani tebe.', 'R 11:22': 'Hleď na Boží dobrotu i příkrost; příkrost i těm, kteří klesli, k tobě však Boží dobrota, ovšem jen, setrváš-li v dobrotě; jinak i ty budeš vyťat,', 'R 11:23': 'a oni, nezůstanou-li v nevěře, budou znova vroubováni. Vždyť Bůh jest mocen i je znova vroubovati.', 'R 11:24': 'Tys byl vyťat z olivy od přírody plané a proti přírodě vroubován do ušlechtilé; tím spíše mohou býti na vlastní olivu znovu naroubovány přirozené větve.', 'R 11:25': 'Přál bych si, abyste, bratří, pochopili toto tajemství a nespoléhali na vlastní myšlenky. Jen částečné zatvrzení Izraelovo nastalo po tu dobu, než veškeré pohanstvo vejde;', 'R 11:26': 'pak bude zachráněn celý Izrael jak je psáno: »Přijde ze Siona vykupitel, odvrátí bezbožnost od Jákoba; ', 'R 11:27': 'to bude má smlouva s nimi, až odejmu jejich hříchy.«', 'R 11:28': 'Co se týče evangelia, jsou Židé nepřáteli k vůli vám; ale co se týče výběru, zůstávají milovanými Božími k vůli svým předkům. ', 'R 11:29': 'Boží milostivé dary a jeho povolání jsou neodvolatelné. ', 'R 11:30': 'Vy jste kdysi byli neposlušni Boha, nyní však se vám dostalo milosrdenství pro jejich nevěru;', 'R 11:31': 'tak i oni nyní propadli neposlušnosti pro milosrdenství, které se stalo vám, aby se ho dostalo i jim.', 'R 11:32': 'Bůh totiž všecky uzavřel pod nevěru, aby se nade všemi smiloval.', 'R 11:33': 'Ó hlubokosti Božího bohatství, moudrosti a poznání! Jak nevyzpytatelné jsou jeho soudy a jak nevystopovatelné jeho cesty!', 'R 11:34': '»Kdo poznal smýšlení Páně? Kdo se stal jeho poradcem?', 'R 11:35': 'Kdo mu dal něco předem, aby mu to musilo být odplaceno?«', 'R 11:36': 'Neboť z něho, skrze něho a pro něho jest všecko. Jemu buď sláva na věky! Amen.', 'R 12:1': 'Napomínám vás, bratří, při Božím milosrdenství, abyste přinášeli svá těla v živou, svatou, Bohu milou oběť; to je vaše rozumná bohoslužba.', 'R 12:2': 'Nepřizpůsobujte se tomuto světu, ale proměňujte se obnovou své mysli, abyste se přesvědčili, co je vůle Boží, co je dobro, slušnost a dokonalost.', 'R 12:3': 'Skrze milost, která jest mi dána, říkám každému z vás: Nebuďte domýšliví nad to, jak se sluší smýšleti, nýbrž smýšlejte tak, abyste byli rozmyslní, jak Bůh každému udělil míru víry.', 'R 12:4': 'Jako máme v jednom těle mnoho údů a všecky tyto údy nemají stejného úkonu,', 'R 12:5': 'tak i my, ač je nás mnoho, jsme jedním tělem v Kristu a jednotlivě jsme údy jeden druhého.', 'R 12:6': 'Naše dary jsou rozmanité podle milosti, která nám je dána; jeden má proroctví, - ať ho tedy užívá ve shodě s vírou;', 'R 12:7': 'jiný má dar služby, - ať se věnuje službě; jiný jest učitelem, - ať se věnuje učitelství;', 'R 12:8': 'kdo má dar napomínání, ať se věnuje napomínání; kdo dává, ať dává upřímně; kdo stojí v čele, ať je horlivý; kdo prokazuje milosrdenství, ať to činí radostně.', 'R 12:9': 'Láska bez pokrytectví! Mějte v ošklivosti zlo, lněte k dobrému;', 'R 12:10': 'milujte se vespolek srdečně bratrskou láskou, předstihujte se vzájemně v uctivosti,', 'R 12:11': 'v horlivosti nebuďte váhaví, v duchu buďte vroucí, služte Pánu;', 'R 12:12': 'radujte se z naděje, v utrpení buďte trpěliví, na modlitbě vytrvalí,', 'R 12:13': 'sdílejte se o potřeby se svatými, usilujte o pohostinnost.', 'R 12:14': 'Žehnejte pronásledovatelům, žehnejte, neproklínejte;', 'R 12:15': 'radujte se s těmi, kteří se radují, plačte s těmi, kteří pláčí;', 'R 12:16': 'jeden s druhým smýšlejte upřímně; nesmýšlejte vysoké věci, ale věnujte se skromným. Nepokládejte jen sami sebe za moudré.', 'R 12:17': 'Nikomu neoplácejte zlým za zlé, pomýšlejte na ušlechtilé věci přede všemi lidmi.', 'R 12:18': 'Je-li možno, pokud na vás záleží, žijte v pokoji se všemi lidmi,', 'R 12:19': 'nemstěte se sami, milovaní, ale ponechte průchod Božímu hněvu, neboť je psáno: „Mně náleží pomsta, já odplatím“, praví Pán.', 'R 12:20': 'Ale když tvůj nepřítel má hlad, nasyť jej; žízní-li, napoj jej; učiníš-li to, nahrneš mu žhavé uhlí na hlavu. ', 'R 12:21': 'Nedávej se přemáhati zlem, ale přemáhej zlo dobrem.', 'R 13:1': 'Každý člověk nechť se podřizuje vrchnostenské moci. Neboť není vrchnosti, která by nebyla od Boha. Ty, které jsou, jsou nařízeny od Boha.', 'R 13:2': 'Kdo se tedy protiví vrchnosti, staví se proti Božímu řádu; ti, kteří se stavějí proti němu, sami na sebe přivádějí soud.', 'R 13:3': 'Vládcové totiž nejsou postrachem dobrému jednání, nýbrž zlému. Chceš se nebáti vrchnosti? Čiň dobře, a dostane se ti od ní chvály.', 'R 13:4': 'Vždyť je to Boží služebník k dobrému pro tebe. Ovšem dopouštíš-li se zlého, musíš se báti, neboť ne nadarmo vládne mečem. Je Božím služebníkem, vykonavatelem jeho hněvu na tom, kdo páchá zlo.', 'R 13:5': 'Proto je nutno podřizovati se, nejen pro Boží hněv, ale pro svědomí.', 'R 13:6': 'Proto také platíte daně, vždyť jsou to Boží úředníci, právě o Boží dílo vytrvale usilující.', 'R 13:7': 'Dávejte každému, čím jste povinni, komu daň, tomu daň, komu clo, tomu clo, komu bázeň, tomu bázeň, komu čest, tomu čest.', 'R 13:8': 'Nebuďte nikomu nic dlužni, kromě toho, že máte jeden druhého milovati. Neboť kdo miluje druhého, naplnil zákon.', 'R 13:9': 'Vždyť příkazy „nesmilni, nezabíjej, nekraď, nežádej“, a je-li ještě nějaký příkaz, všecky se shrnují v jeden: „Miluj svého bližního jako sám sebe.“', 'R 13:10': 'Láska pak neubližuje bližnímu, jest tedy láska náplní zákona.', 'R 13:11': 'To proto, že znáte lhůtu, že vám již nastala hodina probuditi se ze spánku. Vždyť spása je nám nyní blíže, než když jsme se stali věřícími. ', 'R 13:12': 'Noc pokročila, přiblížil se den. Odložme tedy skutky, které se rády skrývají ve tmě, oblecme se ve zbroj světla.', 'R 13:13': 'Žijme jako ve dne, slušně, ne v hostinách a pitkách, ne v chlípnosti a prostopášnosti, ne v hněvu a hádce,', 'R 13:14': 'ale oblecte se v Pána Ježíše Krista a neoddávejte se tělesným sklonům, abyste hověli chtíčům.', 'R 14:1': 'člověka slabého ve víře přijímejte, ovšem ne proto, abyste rozsuzovali jeho myšlenky.', 'R 14:2': 'Jeden má takovou víru, že smí jísti všecko, jiný je slabý a jí jen zeleninu.', 'R 14:3': 'Ten, kdo si troufá jísti všecko, nepohrdej tím, který nejí; kdo nejí, neodsuzuj toho, který jí. Bůh jej přijal,', 'R 14:4': 'a kdo jsi ty, že soudíš cizího služebníka? On stojí nebo padá jen v očích svého pána. Však on obstojí, vždyť Pán jest mocen postaviti jej pevně. -', 'R 14:5': 'Některý člověk soudí, že je rozdíl mezi dny, jiný soudí, že je den jako den. Každý měj odvahu vlastního přesvědčení.', 'R 14:6': 'Kdo cení některý den výše, cení jej pro Pána; kdo jí, Pánu jí, neboť děkuje Bohu; kdo nejí, Pánu nejí a děkuje Bohu.', 'R 14:7': 'Žádný z nás nežije sám sobě a žádný neumírá sám sobě.', 'R 14:8': 'Žijeme-li, žijeme Pánu, umíráme-li, umíráme Pánu. Ať žijeme či umíráme, náležíme Pánu.', 'R 14:9': 'Na to zajisté Kristus umřel a ožil, aby se stal pánem mrtvých i živých.', 'R 14:10': 'Pročpak ty odsuzuješ svého bratra? Proč pohrdáš svým bratrem? Všichni se postavíme před soudnou stolici Boží.', 'R 14:11': 'Vždyť je psáno: »Jako že jsem živ, praví Pán, každé koleno se skloní přede mnou a každý jazyk vyzná Boha.«', 'R 14:12': 'Tak každý z nás bude za sebe odpověden Bohu.', 'R 14:13': 'Neodsuzujme tedy jeden druhého, ale to raději rozsuzujte, abychom nekladli bratru do cesty úraz nebo svod.', 'R 14:14': 'Vím a jsem přesvědčen v Pánu Ježíši, že nic samo v sobě není nečisté; jen když někdo pokládá něco za nečisté, stává se to jemu nečistým.', 'R 14:15': 'Působíš-li svému bratru zármutek pro pokrm, již nežiješ podle lásky. Nesmíš svým pokrmem hubiti toho, za koho Kristus umřel.', 'R 14:16': 'To, co je vám dobré, nesmí býti vydáno potupě.', 'R 14:17': 'Království Boží nezáleží v pokrmu a nápoji, nýbrž ve spravedlnosti, pokoji a radosti v Duchu svatém.', 'R 14:18': 'Kdo tak slouží Kristu, je milý Bohu a uznávaný od lidí.', 'R 14:19': 'Nuže tedy usilujme o to, co slouží pokoji a vzájemnému budování. ', 'R 14:20': 'Nenič pro pokrm Božího díla. Všecko je čisté, ale běda člověku, který jí tak, aby se tím někdo urážel.', 'R 14:21': 'Je dobře nejísti masa a nepíti vína a vůbec nic, nad čím se tvůj bratr uráží. ', 'R 14:22': 'Víru, kterou máš, měj pro sebe před Bohem. Blažený ten, kdo nesoudí sám sebe v tom, o čem je přesvědčen.', 'R 14:23': 'Kdo pochybuje, a přece jí, jest odsouzen, poněvadž nejedná z víry, a všecko, co není z víry, je hřích.', 'R 15:1': 'Povinni jsme my silní snášeti slabosti lidí mdlých, ne jednati k vlastní libosti.', 'R 15:2': 'Každý z nás usiluj líbiti se bližnímu k dobrému cíli, k budování.', 'R 15:3': 'Vždyť ani Kristus nejednal podle vlastní libosti, nýbrž jak je psáno: »Potupy těch, kteří tebe tupili, padly na mne.«', 'R 15:4': 'Všecko, co bylo kdysi napsáno, bylo napsáno k našemu poučení, abychom zůstali trpěliví, povzbuzovali se z Písem a odtud měli naději.', 'R 15:5': 'Bůh, dárce trpělivosti a povzbuzení, dej vám takový soulad ve smyslu Krista Ježíše,', 'R 15:6': 'abyste shodně jedním hlasem velebili Boha a Otce našeho Pána Ježíše Krista.', 'R 15:7': 'Proto přijímejte jeden druhého, jako i Kristus nás přijal k Boží slávě.', 'R 15:8': 'Neboť tvrdím, že Kristus se stal služebníkem obřezaných na důkaz Boží pravdivosti, aby stvrdil sliby dané praotcům,', 'R 15:9': 'a také aby pohané velebili Boha pro jeho milosrdenství, jak je psáno: »Proto vzdávám tobě chválu mezi pohany a budu zpívati žalmy tvému jménu.«', 'R 15:10': 'Dále pak se praví: »Radujte se, pohané, s jeho lidem«;', 'R 15:11': 'a dále: »Chvalte, všichni pohané, Pána«, a »chvalte jej všichni národové«.', 'R 15:12': 'Dále praví Izaiáš: »Bude kořen z Jese, a to ten, který povstane, aby vládl nad pohany; v něm budou pohané skládati naději.«', 'R 15:13': 'Bůh naděje naplň vás veškerou radostí a pokojem ve vaší víře, abyste se rozhojnili v moci Ducha svatého.', 'R 15:14': 'Sám jsem o vás, moji bratří, přesvědčen, že i vy jste plni dobroty, naplněni poznáním všeho druhu, způsobilí také jeden druhého varovati.', 'R 15:15': 'Psal jsem vám zčásti trochu směleji, jako připomínku pro vás, pro milost, jež mi byla dána od Boha,', 'R 15:16': 'abych byl vykonavatelem bohoslužby Krista Ježíše pro pohany, a konám svatou službu při evangeliu Božím, aby se pohané stali libou obětí, posvěcenou Duchem svatým.', 'R 15:17': 'Mám se tedy čím v Kristu Ježíši chlubiti v tom, co se týká Boha.', 'R 15:18': 'Neodvážím se mluviti o ničem, leč o tom, co Kristus vykonal skrze mne proto, aby se pohané stali poslušnými, slovem i činem,', 'R 15:19': 'mocí znamení a divů, mocí Ducha svatého; tak jsem od Jeruzaléma a dokola až po Ilyrii dovršil kázání evangelia v Kristu.', 'R 15:20': 'Hledám čest v tom, abych kázal evangelium, ne kde jméno Kristovo bylo již rozhlášeno, abych nestavěl na cizím základě,', 'R 15:21': 'nýbrž jak je psáno: »Uvidí ti, kterým nebylo o něm zvěstováno, a pochopí ti, kteří neslyšeli.«', 'R 15:22': 'Proto také jsem byl často zdržen v příchodu k vám.', 'R 15:23': 'Nyní však již není pro mne místa v těchto končinách: toužím od mnoha let přijíti k vám,', 'R 15:24': 'až bych šel do Španěl. Doufám, že vás na cestě tam uvidím a že mě od vás tam vyprovodíte, až vás napřed trochu užiji. ', 'R 15:25': 'Nyní však cestuji do Jeruzaléma ve službě pro svaté.', 'R 15:26': 'Macedonie a Řecko totiž se rozhodly dáti nějakou pomoc chudým mezi svatými v Jeruzalémě.', 'R 15:27': 'Rozhodly se a jsou jim tím povinny, vždyť pohané se stali účastnými jejich duchovních darů, proto jsou povinni jim sloužiti ve věcech hmotných.', 'R 15:28': 'Jakmile to vykonám a pod pečetí jim odevzdám tento výtěžek, odeberu se přes vás do Španěl.', 'R 15:29': 'Jsem pak přesvědčen, že až k vám půjdu, přijdu v plnosti Kristova požehnání.', 'R 15:30': 'Prosím vás, bratří, pro našeho Pána Ježíše Krista a pro lásku Ducha, abyste spolu se mnou zápasili v modlitbách o mne před Bohem,', 'R 15:31': 'abych byl zproštěn od nepovolných v Judsku a aby má služba svatým v Jeruzalémě byla laskavě přijata.', 'R 15:32': 'Pak k vám přijdu radostně a po vůli Boží si mezi vámi odpočinu.', 'R 15:33': 'Bůh, dárce pokoje, budiž se všemi vámi! Amen.', 'R 16:1': 'Doporoučím vám naši sestru Fébu, diakonku církve v Kenchreích,', 'R 16:2': 'abyste ji přijali v Pánu, jak je slušno mezi svatými, a abyste jí poskytli pomoci ve všem, v čem by vás potřebovala. Vždyť i ona byla ochránkyní mnohých, i mne samého.', 'R 16:3': 'Pozdravte Prisku a Akvilu, mé spolupracovníky v Kristu Ježíši,', 'R 16:4': 'kteří pro můj život nastavili vlastní hrdla; jim jsem vděčen, a nejen já, nýbrž i všecky církve z pohanstva.', 'R 16:5': 'Pozdravte také církev, jež se shromažďuje v jejich domě. Pozdravujte mého milovaného Epéneta, jenž byl první z Azie získán pro Krista.', 'R 16:6': 'Pozdravujte Marii, jež se pro vás mnoho nalopotila.', 'R 16:7': 'Pozdravujte Andronika a Junia, mé soukmenovce a spoluvězně, kteří jsou vynikající mezi apoštoly a dokonce přede mnou se stali křesťany.', 'R 16:8': 'Pozdravujte Ampliata, mého milovaného v Pánu.', 'R 16:9': 'Pozdravujte Urbana, našeho spolupracovníka v Kristu, a mého milovaného Stachya.', 'R 16:10': 'Pozdravujte Apela, osvědčeného křesťana. Pozdravujte členy rodiny Aristobulovy.', 'R 16:11': 'Pozdravujte mého soukmenovce Herodiona. Pozdravujte členy rodiny Narcisovy, kteří jsou křesťany.', 'R 16:12': 'Pozdravujte Tryfénu a Tryfózu, jež se mnoho pro Pána nalopotily. Pozdravujte milovanou Persidu, která měla mnoho práce pro Pána.', 'R 16:13': 'Pozdravujte Rufa, vyvoleného v Pánu, a jeho matku, jež i mně byla matkou.', 'R 16:14': 'Pozdravujte Asynkrita, Flegonta, Herma, Patrobu, Hermeu a bratří, kteří jsou s nimi.', 'R 16:15': 'Pozdravujte Filologa a Julia, Nerea a jeho sestru, Olympa a všecky svaté, kteří jsou s nimi.', 'R 16:16': 'Pozdravujte se vespolek svatým polibkem. Pozdravují vás všecky Kristovy církve.', 'R 16:17': 'Napomínám vás, bratří, abyste si dávali pozor na ty, kteří působí různice a svody proti učení, kterému jste se naučili; odvraťte se od nich!', 'R 16:18': 'Neboť takoví neslouží našemu Pánu Kristu, nýbrž vlastnímu břichu, a svými lahodnými a pobožnými řečmi svádějí srdce prostých lidí.', 'R 16:19': 'Vaše poslušnost vešla ve známost všem. Proto z vás mám radost, přeji si však, abyste byli moudří v dobrém a nedotčeni ve zlém.', 'R 16:20': 'Bůh, dárce pokoje, zdrtí satana vám pod nohy co nejdříve. Milost našeho Pána Ježíše buď s vámi!', 'R 16:21': 'Pozdravuje vás můj spolupracovník Timoteus a moji soukmenovci Lucius, Jázon a Sozipater.', 'R 16:22': 'Pozdravuji vás v Pánu já Tercius, jenž píše tento list.', 'R 16:23': 'Pozdravuje vás Gaius, hostitel můj a celé církve. Pozdravuje vás Erastus, městský hospodář, a bratr Kvartus. ', 'R 16:24': '---', 'R 16:25': 'Tomu, jenž jest mocen utvrditi vás podle mého evangelia a kázání Ježíše Krista zjevením tajemství, které bylo od věčných časů zamlčeno,', 'R 16:26': 'ale nyní odhaleno prorockými spisy a po příkazu věčného Boha všem pohanům uvedeno ve známost, aby se v poslušnosti oddali víře, - ', 'R 16:27': 'jedinému moudrému Bohu pro Ježíše Krista budiž sláva na věky věků! Amen.'}