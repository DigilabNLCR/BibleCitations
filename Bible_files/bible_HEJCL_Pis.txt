{'Pis 1:1': '(Nevěsta:) Ó, bys mne políbil polibkem úst svých! Jsouť lepší prsa tvá než víno,', 'Pis 1:2': 'voní nejlepšími mastmi. Olej rozlitý je tvé jméno, pročež milují tě děvy.', 'Pis 1:3': 'Veď mě za sebou! Poběžíme [po vůni tvých mastí. ] Uveď mě, králi, do tvých pokojů, budeme z tebe se veselit, plesat, chválit víc tvá prsa než víno; po zásluze milují tě.', 'Pis 1:4': '(Nevěsta:) Jsem sice hnědá, ale krásná, dcery jerusalemské, jako stany Kedařanů, jak plachty Šalomounovy.', 'Pis 1:5': 'Nehleďte na mne, že jsem snědá, slunce mne opálilo: synové matky mé proti mně brojící učinili mě strážnou svých vinic, vinice své jsem dbát nemohla.', 'Pis 1:6': '(Nevěsta:) Pověz mi ty, jejž miluje duše má, kde pásáš, a kde si v poledne hovíváš, aby mi nebylo potulovat se po stádech tvých druhů.', 'Pis 1:7': '(Ženich:) Nevíš-li, ženo nejkrásnější, vyjdi, kráčej po stopách stád a pas své kozičky u stanů pastýřů.', 'Pis 1:8': '(Ženich:) K spřežení faraonových vozů přirovnal bych tě, má přítelko.', 'Pis 1:9': 'Krásné jsou tvé líce v řetízcích, hrdlo tvé ve stužkách perel.', 'Pis 1:10': 'Řetízků zlatých dáme ti nadělat prokládaných stříbrem.', 'Pis 1:11': '(Nevěsta:) Pokud král u stola odpočívá, nard můj vydává vůni svou.', 'Pis 1:12': 'Milý můj jest mi myrrhovou kytičkou na prsou spočívající.', 'Pis 1:13': 'Milý můj jest mi cyprovým hroznem (vyrostlým) v engaddských vinicích.', 'Pis 1:14': '(Ženich:) Jak jsi krásná, přítelko má, jak jsi krásná! Oči tvé holoubci.', 'Pis 1:15': '(Nevěsta:) Jak jsi krásný, milý můj, rozkošný! Lůžko naše je z květů.', 'Pis 1:16': '(Ženich:) Trámy našeho paláce jsou cedry, (a) naše stropy jsou cypřiše.', 'Pis 2:1': '(Nevěsta:) Jsem (jen) kvítko na lučině, lilie v údolí jsem.', 'Pis 2:2': '(Ženich:) Jako lilie mezi trním tak jest má přítelka mezi děvami.', 'Pis 2:3': '(Nevěsta:) Jak jabloň mezi stromovím planým tak jest milý můj mezi mládenci. Ve stínu jeho, jak prahla jsem, sedím, ovoce jeho mi lahodí v hrdlu.', 'Pis 2:4': 'Uvedl mne do sklepa vinného, učí mne okoušet lásku.', 'Pis 2:5': 'Hrozny mě posilte, jablky osvěžte, neboť láskou hynu!', 'Pis 2:6': 'Levice jeho pod mou hlavou, pravice jeho mne objímá.', 'Pis 2:7': 'Zaklínám vás, dcery jerusalemské, při srnách, při laních plachých, nebuďte, nerušte mé lásky, dokud sama nechce!', 'Pis 2:8': '(Nevěsta:) Slyš, můj miláček! Hle, on přichází! Skáče po horách, přebíhá pahorky.', 'Pis 2:9': 'Podoben milý můj srně neb jelínku. Hle, on stojí (už) za zdí naší. Hledí oknem, dívá se mřížkou.', 'Pis 2:10': 'Aj, můj milý mluví ke mně: „Povstaň, pospěš, přítelko moje, holubice má, krásko má, vyjdi!', 'Pis 2:11': 'Minula zima již, déšť přestal, odešel.', 'Pis 2:12': 'Květ vidět u nás, čas přišel ořezu. Hrdličku slyšet v zemi naší;', 'Pis 2:13': 'fík lije v raničky, květ vinic voní. Povstaň, má přítelko, krásko má, vyjdi!', 'Pis 2:14': 'Holubičko má, v roklích hory, v trhlinách skály, ukaž mi tvář svou! Ať zní hlas tvůj sluchu mému! Jeť hlas tvůj sladký, a tvář tvá spanilá."', 'Pis 2:15': '(Nevěsta:) Lišky nám zlapejte, maličké lišky; ničíť nám vinice, vinice v květu již!', 'Pis 2:16': '(Nevěsta:) Můj milý můj jest a já jsem jeho, toho, jenž kochá se, kde plno lilií.', 'Pis 2:17': 'Až den ochladne, až se stín nachýlí, vrať se zas, učiň jak srna, můj milý, jako jelínek na horách vonících.', 'Pis 3:1': '(Nevěsta:) Na lůžku v nočních chvílích jsem hledala toho, jejž miluje duše moje; hledala jsem ho, ale nenašla.', 'Pis 3:2': '„Vstanu tedy, bych schodila město, po náměstích, ulicích hledala toho, jejž miluje duše moje . . ." Hledala jsem ho, ale nenašla.', 'Pis 3:3': 'Našli mě ponorní, hlídači města. „Zřeli jste toho, jejž miluje duše má?"', 'Pis 3:4': 'Sotva jsem od nich poodešla, našla jsem toho, jejž miluje duše má. Chopila jsem jej a nepustila, až jsem ho zavedla do domu matky své, do pokoje rodičky své.', 'Pis 3:5': 'Zaklínám vás, dcery jerusalemské, při srnách, při laních plachých, nebuďte, nerušte mé lásky, dokud sama nechce!', 'Pis 3:6': '(Lid:) Co je to, co stoupá z pouště jako sloupec dýmu z vonného kadidla, myrrhy i prášku všech druhů voňavkářových?', 'Pis 3:7': 'Hle, je to přenosné lůžko (krále) Šalomouna; šedesát reků je obstupuje, junáků israelských.', 'Pis 3:8': 'Všichni ti jsou ozbrojeni, vycvičeni v boji, každý na svých bedrech meč má pro noční nebezpečí.', 'Pis 3:9': '(Lid:) Přenosný trůn si dal zhotovit Šalomoun král z dřeva libanského:', 'Pis 3:10': 'sloupky jeho dal udělat ze stříbra, opěradlo ze zlata, sedadlo ze šarlatu, vnitřek jeho vyložil darem lásky dcer jerusalemských.', 'Pis 3:11': 'Vyjděte, pohleďte, dcery sionské, na krále Šalomouna v koruně, kterou mu vložila matka na skráň v den jeho zásnubu, v den, kdy mu srdce plesá.', 'Pis 4:1': '(Ženich:) Jak jsi krásná, přítelko má, jak jsi krásná! Oči tvé jsou jako holoubci, a co krom toho pod závojem! Vlas tvůj jak stáda koz, jež valí se s výšin Galaadu.', 'Pis 4:2': 'Chrup tvůj jak stádo střižných ovec, které z plavidla vyšly; dvě a dvě jak dvojčata jehňat, žádná bez blíženky.', 'Pis 4:3': 'Jak stužka šarlatová rty tvé, a tvá ústa jsou libá. Jak puklé jablko líce tvé, a co krom toho pod závojem!', 'Pis 4:4': 'Jako věž Davidova tvé hrdlo, (věž) s obrannými pásy; na tisíc s ní visí štítů, vše to puklíře junáků.', 'Pis 4:5': 'Prsy tvoje jako dvě mláďata, dvojčata smí, jež pasou se v liliích.', 'Pis 4:6': 'Až den ochladne, až se stín nachýlí, vyjdu si k myrhové hoře, k pahorku kadidlovému.', 'Pis 4:7': 'Všecka jsi krásná, má přítelko, poskvrny na tobě není.', 'Pis 4:8': 'Sestup, nevěsto, s Libanonu, sestup s Libanonu, sejdi; opusť vrcholek Amanu, vrch Saniru a Hermonu, kde mají brlohy lvice, pohoří, kde jsou panteři!', 'Pis 4:9': 'Ranilas srdce mé, sestro má, nevěsto, ranilas srdce mé jedním z tvých očí, jedním vlasem šíje svojí.', 'Pis 4:10': 'Jak pěkné prsy tvé, sestro má, nevěsto, sladčí jsou prsy tvé nežli víno. Vůně tvých mastí jest nad všecky voňavky.', 'Pis 4:11': 'Čistým medem rty kanou ti, nevěsto, med a mléko máš pod jazykem; vůně tvých šatů jak vůně kadidla.', 'Pis 4:12': 'Zahrada zamčená jsi sestro má, nevěsto; v zahradě zamčené pramen na pečeť.', 'Pis 4:13': 'Co roste v tobě, sad granátový jest s rozkošným ovocem: cyprus s nardem,', 'Pis 4:14': 'nard a šafrán, kasie, skořice, se všemi stromy kadidlovými, myrha i aloe, se všemi předními voňavkami.', 'Pis 4:15': 'Pramen jsi v zahradě, pramen jsi vod živých, s prudkostí plynoucích s Libanonu.', 'Pis 4:16': '(Nevěsta:) „Zdvihni se, větříku, od severu, a přijď, větříku, od strany jižní; prověj mou zahradu, ať se rozproudí voňavky její!', 'Pis 5:1': 'Ať přijde milý můj do své zahrady, a jí její rozkošné ovoce!" (Ženich:) „Přicházím v sad svůj, sestro má, nevěsto, sbírat chci myrhu svou s vonným svým kořením, plást chci jísti se svým medem, víno své píti se svým mlékem. Jezte, přátelé a pijte, opájejte se, nejmilejší!"', 'Pis 5:2': '(Nevěsta:) Spala jsem, ale mé srdce bdělo. Slyš, můj miláček! Tluče: (Ženich:) „Otevř mi, sestro má, přítelko má, holubičko má, čisťounká má! Neboť hlavu mám plnou rosy, kadeře plné krůpějí nočních."', 'Pis 5:3': '(Nevěsta:) Svlékla jsem již roucho svoje, mám je zase obléci? Umyla jsem si již nohy, mám je zase zašpinit?', 'Pis 5:4': 'Miláček můj prostrčil ruku skrze otvor (ve dveřích). Nitro moje zachvělo se, jak se dotekl jich.', 'Pis 5:5': 'Vstala jsem otevřít milému svému; s rukou mi kapala myrha; s prstů mi samotok myrhový stékal na závoru dveří.', 'Pis 5:6': 'Otevřela jsem miláčku svému – on však již zahnuv zmizel. Dech se zatajoval ve mně od té doby, co promluvil. Hledala jsem ho, ale nenašla; volala, neozval se.', 'Pis 5:7': 'Našli mě strážci, chodící městem, zbili mě, ranili mě; odňali mi pláštěnku mou strážcové městských hradeb.', 'Pis 5:8': '„Zaklínám vás, dcery jerusalemské, milého mého-li najdete, abyste pověděli jemu, že já láskou hynu."', 'Pis 5:9': '(Dcery jerusalemské:) „Čím předčí milý tvůj všecky milé, ženo nejkrásnější? Čím předčí milý tvůj všecky milé, že nás tak zapřísaháš?', 'Pis 5:10': '(Nevěsta:) „Milý můj bílý jest a červený, jediný z tisíců jiných.', 'Pis 5:11': 'Hlava jeho – ryzí zlato; kučery jak větvičky palmy, černé jako havran.', 'Pis 5:12': 'Oči jeho jako holoubci u proudící vody; ve mléku okoupávají se, sedí na násypu.', 'Pis 5:13': 'Líce jako záhony balzámu plodící vonné koření; rty jeho jako lilie jsou, prýštící samotok myrhový.', 'Pis 5:14': 'Ruce má jak zlaté válce, plné hyacintů, tělo jak desku z kosti slonové, safiry vysázenou.', 'Pis 5:15': 'Nohy jeho – z mramoru sloupy, stojící na patkách zlatých. Postava jeho jest jak Liban, vyniká jako cedr.', 'Pis 5:16': 'Ústa jeho plná jsou slasti, všecek půvab jest na něm. Takový milý můj, takový přítel můj, dcery jerusalemské!"', 'Pis 5:17': '(Dcery jerusalemské:) „Kam si uvykl chodit milý tvůj, ženo nejkrásnější? Kam se uchyluje milý tvůj, bychom ho hledali s tebou?"', 'Pis 6:1': '(Nevěsta:) „Milý můj chodívá do své zahrady k záhonku vonného koření, aby pokochal se v zahradě, aby (tam) lilie sbíral.', 'Pis 6:2': 'Jsem mého milého a můj milý můj jest, ten, jenž se pase mezi liliemi.', 'Pis 6:3': '(Ženich:) „Spanilá jsi, má přítelko, sladká, krásná jak Jerusalem, hrozná jak sešikované vojsko.', 'Pis 6:4': 'Oči svoje ode mne odvrať, neboť ty mě děsí. Vlas tvůj jak stádo koz, jež valí se s (výšin) Galaadu.', 'Pis 6:5': 'Chrup tvůj jako stádo bahnic, které z plavidla vyšly; dvě a dvě jak dvojčata jehňat, žádná bez blíženky.', 'Pis 6:6': 'Jak puklé jablko líce tvé, a co krom toho pod závojem!', 'Pis 6:7': 'Šedesáte královen jest, osmdesát vedlejších manželek, a děv mladých není počtu.', 'Pis 6:8': 'Jediná jest má holubička, má čisťounká; jedináček je matčin, miláček té, jež ji porodila. Zřely ji děvy a blahoslavily, (zřely ji) královny i ženiny, a oslavovaly ji:', 'Pis 6:9': '(Harém:) „Kdo je ta, která se bere jak zora, krásná jako měsíc, jasná jako slunce, hrozná jak sešikované vojsko?!"', 'Pis 6:10': '(Ženich:) „Sešel jsem do sadů ořechových, bych viděl, co pučí v údolí, bych viděl, zelená-li se vinice, kvetou-li jablka granátová.', 'Pis 6:11': 'Ani jsem nepozoroval toho: zbavilas mě rozumu, dcero urozená."', 'Pis 6:12': '(Svatebčané:) „Toč se, toč se, Sulamitko, toč se, toč se, ať vidíme tě!"', 'Pis 7:1': '(Nevěsta:) „Co chcete viděti na Sulamitce? (Nic), než válečný tanec." (Svatebčané:) „Jak jsou krásné tvoje kroky ve střevíčcích, knížecí dcero! Spojení tvých beder jak zápony, dílo mistrovy ruky.', 'Pis 7:2': 'Kolem pupku máš okrouhlou misku, nikdy bez vína s kořením. Život tvůj jest kupka pšenice, obložená liliemi.', 'Pis 7:3': 'Tvé dva prsy jako dvě mláďata, dvojčátka to srní.', 'Pis 7:4': 'Hrdlo tvoje jako vížka, ze slonové kosti. Oči tvé – rybníky hesebonské u bran lidnatého města. Nos tvůj jak výběžek Libanonu, hledící proti Damašku.', 'Pis 7:5': 'Hlava tvá (na tobě) jak Karmel; vlasy tvé hlavy jak purpur krále, splývající v řasách."', 'Pis 7:6': '(Ženich:) „Jak jsi spanilá a sladká, milenko, v rozkoších svých!', 'Pis 7:7': 'Postavou podobáš se palmě, a tvé prsy hroznům.', 'Pis 7:8': 'Řekl jsem si: Vylezu na palmu, sáhnu po jejím ovoci, prsy tvé budou mi vinnými hrozny, vůně tvých úst jako jablek,', 'Pis 7:9': 'hrdlo tvé jako nejlepší víno!" (Nevěsta:) „Kéž je milý můj s rozkoší pije, kéž je mu pochoutkou, rtům i zubům!', 'Pis 7:10': 'Jsem svého milého, on po mně prahne!', 'Pis 7:11': 'Pojď, můj milý, půjdeme na venkov, na pobyt v dvorcích!', 'Pis 7:12': 'Za jitra budeme do vinic chodit, patřiti na révu, raší-li, květ-li otvírá se, kvetou-li granáty. Tam dám tobě svoje prsy. Laskavec voní. Ve dveřích našich mám všeliké ovoce, čerstvé i starší.; tobě jsem – milý můj – schovala je."', 'Pis 8:1': 'Budiž (nyní) mojím bratrem, jejž prsy mé matky kojily! Když tě venku potkám, zlíbám tě, a nikdo mnou nepohrdne!', 'Pis 8:2': 'Budu tě brát a zaváděti do domu matky své, pěstounky, budu ti dávati vína s kořením a moštu granátového.', 'Pis 8:3': 'Levice jeho pod mou hlavou, pravice jeho mě objímá.', 'Pis 8:4': 'Zaklínám vás, dcery jerusalemské, nebuďte, nerušte mé lásky, dokud sama nechce.', 'Pis 8:5': '(Svatebčané:) „Kdo je ta, která stoupá z pouště, [rozkoší oplývajíc,] opřená o svého milého?" „Pod jabloní vznítil jsem tě, tam, kde tě počala rodička tvá, kde ti život dala tvá matka."', 'Pis 8:6': '(Nevěsta:) „Přitiskni si mě jak pečetní prsten na srdce, jak pečetní prsten na své rámě!" (Ženich:) „Ano! Jeť jako smrt mocné milování, silná jako pekla jest láska. ', 'Pis 8:7': 'Žár její – žár jest ohně, plamenů; spousty vod té síly nemají, lásku by uhasily; řeky jí nezatopí. Dá-li kdo všecek majetek za lásku dojde jen odmrštění."', 'Pis 8:8': '(Bratr:) „Sestra naše maličká jest, prsů (ještě) nemá. Co s ní učiníme pro čas, kdy o ni budou se ucházet?"', 'Pis 8:9': '(Jiný bratr:) „Je-li hradbou, vystavíme na ní stříbrné bašty; je-li branou, obstavíme ji cedrovými trámy."', 'Pis 8:10': '(Nevěsta:) „Já jsem jako hradba, a mé prsy jsou věže; proto si vyvolil mě za tu, kterou chtěl učinit šťastnou."', 'Pis 8:11': '(Ženich:) Šalomoun měl zahradu révy v Baal-Hamonu; svěřil ji správcům, by mu dávali z výtěžku tisíc stříbrných.', 'Pis 8:12': 'Svou vlastní vinici před sebou mám. Tisíc nech si, Šalomoune, a dvě stě, správcové jejích plodů!', 'Pis 8:13': '(Ženich:) „Ty, která v zahradách bydlíš – přátelé poslouchají – dej mi slyšeti hlas svůj!"', 'Pis 8:14': '(Nevěsta:) „Pospěš, můj milý, učiň jak srna, jako jelínek na horách vonících!"'}