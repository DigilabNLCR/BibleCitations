{'Za 1:1': 'Měsíce osmého, druhého léta Daria krále, Hospodin oslovil Zachariáše, syna Barachiáše, syna Addova, proroka a řekl:', 'Za 1:2': 'Hospodin se rozhněval na otce vaše náramně.', 'Za 1:3': 'Rci jim tedy: „Toto praví Hospodin zástupů: Obraťte se ke mně, praví Hospodin zástupů, i obrátím se (také já) k vám, praví Hospodin zástupů.', 'Za 1:4': 'Nebuďte jako otcové vaši, k nimžto předešlí proroci volali říkajíce: „Toto praví Hospodin zástupů: Obraťte se od svých zlých cest a prašpatných myšlení" – ale neslyšeli, aniž mne dbali, praví Hospodin.', 'Za 1:5': 'Otcové vaši – kde jsou? A proroci – zdali na věky bývají živi?', 'Za 1:6': 'Avšak slova má a ustanovení má, jež jsem uložil sluhům svým prorokům, zdali nepostihla otců vašich, že se obrátili a řekli: „Jak si umínil Hospodin zástupů, že s námi naloží podle cest našich a podle záměrů našich, tak s námi naložil?"', 'Za 1:7': 'Dvacátého čtvrtého dne jedenáctého měsíce sabat, léta druhého Dariova Hospodin oslovil Zachariáše, syna Barachiáše, syna Addova, proroka a řekl:', 'Za 1:8': 'Měl jsem vidění v noci: Aj – muž seděl na ryšavém koni, a ten stál mezi myrtovím, jež bylo v dolině, a za ním (byli) koně ryšaví, strakatí a bílí.', 'Za 1:9': 'I řekl jsem: „Co znamenají tito, Pane můj?" I řekl mi anděl, který se mnou mluvil: „Já ukáži tobě, co znamenají tyto věci."', 'Za 1:10': 'Tu chopil slovo muž, který stál mezi myrtovím, a řekl: „To jsou ti, které poslal Hospodin, aby zchodili zemi."', 'Za 1:11': 'A oni oslovili anděla Hospodinova, který stál mezi myrtovím, a řekli: „Zchodili jsme zemi a aj, všecka země pokojně bydlí."', 'Za 1:12': 'Tu anděl Hospodinův ujal slovo a řekl: „Hospodine zástupů, dlouho-li nebudeš míti slitování s Jerusalemem a s městy judskými, na které se hněváš nyní již sedmdesáte let?"', 'Za 1:13': 'I odpověděl Hospodin andělu, který se mnou mluvil, slova dobrá, slova potěšitelná.', 'Za 1:14': 'I řekl mi anděl, který mluvil se mnou: Volej a rci: „Toto praví Hospodin zástupů: Horlím pro Jerusalem a pro Sion horlivostí velikou.', 'Za 1:15': 'A hněvem velikým já se hněvám na národy v blahobytu; neboť já hněval jsem se málo (jen), oni však zveličili neštěstí.', 'Za 1:16': 'Protož toto praví Hospodin: Obrátím se zase k Jerusalemu milosrdně, dům můj vystavěn bude v něm, praví Hospodin zástupů, a měřidlo roztaženo bude nad Jerusalemem.', 'Za 1:17': 'Volej také a rci: „Toto praví Hospodin zástupů: Města má ještě oplývati budou blahobytem, utěší ještě Hospodin Sion, a vyvolí si zase Jerusalem."', 'Za 1:18': 'Zdvihl jsem oči a měl jsem vidění: Aj – čtyři rohy.', 'Za 1:19': 'I tázal jsem se anděla, který mluvil se mnou: „Co to znamená?" On mi odpověděl: „To jsou ty rohy, jež Judu, Israele a Jerusalem rozmetaly."', 'Za 1:20': 'Hospodin mi ukázal dále čtyři kováře.', 'Za 1:21': 'I tázal jsem se: „Co jdou tito dělati?" On mi odpověděl: „To jsou ty rohy, jež rozmetaly Judu do posledního muže, že nikdo z nich nepozdvihl své hlavy; i přišli tito, by je zastrašili, aby srazili rohy národů, kteří zdvihli  roh proti Judské zemi, aby ji rozmetali."', 'Za 2:1': 'Zdvihl jsem oči a měl jsem vidění: Aj, muž a v ruce jeho provazec měřický.', 'Za 2:2': 'I tázal jsem se: „Kam jdeš?" On mi odpověděl: „Abych změřil Jerusalem, a věděl, jak veliká má býti jeho Šířka a jak veliká jeho délka."', 'Za 2:3': 'A aj, anděl, který mluvil se mnou, přicházel, a jiný anděl přicházel jemu vstříc.', 'Za 2:4': 'I řekl mu: „Běž a mluv k tomuto jinochovi: Beze zdi bude bydleno v Jerusalemě pro množství lidu a dobytka v něm.', 'Za 2:5': 'A já budu jemu – dí Hospodin – zdí ohnivou vůkol, a budu slávou uprostřed něho."', 'Za 2:6': 'Hoj, hoj, utecte ze severní země, praví Hospodin, neboť ve čtyři větry nebeské rozptýlil jsem vás, praví Hospodin.', 'Za 2:7': 'Hoj, Sione, zachraň se ty, jenž přebýváš u dcery Babylonské!', 'Za 2:8': 'Neboť toto praví Hospodin zástupů: Po slávě poslal mne k národům, kteří vás oloupili; neboť kdo se vás dotkne, dotkne se zřítelnice oka mého!', 'Za 2:9': 'Ano, aj, já mám napřaženou ruku svou proti nim, i budou kořistí těm, kteří jim poddáni byli, a poznáte, že Hospodin zástupů mne poslal.', 'Za 2:10': 'Jásej a vesel se, dcero Sionská, neboť aj, já přicházím a budu bydliti uprostřed tebe, praví Hospodin.', 'Za 2:11': 'A mnozí národové připojí se ke (mně), Hospodinu toho dne, a budou mi lidem; bydliti budu uprostřed tebe a zvíš, že Hospodin zástupů poslal mne k tobě.', 'Za 2:12': 'Hospodin bude vládnouti Judou, údělem svým v zemi posvěcené, a vyvolí si zase Jerusalem.', 'Za 2:13': 'Umlkni všecko, co tělo má před Hospodinem, neboť povstal ze svatého příbytku svého.', 'Za 3:1': 'I ukázal mi Josua, velekněze, stojícího před andělem Hospodinovým; a satan stál po pravici jeho, aby se protivil jemu.', 'Za 3:2': '(Anděl) Hospodinův řekl satanovi: „Potlač tě Hospodin, satane, ano, potlač tě Hospodin, který (si) vyvolil Jerusalem; zdaliž on není (jako) poleno vychvácené z ohně?"', 'Za 3:3': 'Byl pak Josue oblečen v roucha nečistá, když stál před andělem:', 'Za 3:4': 'Tento tedy ujav slovo řekl těm, kteří stáli před ním: „Odejměte mu roucha nečistá!" A řekl mu: „Hle, odňal jsem s tebe nepravost ,tvou, a oblékl jsem tě v roucha na převlek."', 'Za 3:5': 'A řekl: „Vstavte čepici čistou na hlavu jeho!" Vstavili tedy čepici čistou na hlavu jeho a oblékli jej v roucha. Anděl Hospodinův stál tu.', 'Za 3:6': 'A zapřísahal anděl Hospodinův Josua takto:', 'Za 3:7': 'Toto praví Hospodin zástupů: „Budešli po cestách mých choditi a řádů mých šetřiti, také ty budeš spravovati dům můj, opravovati budeš mé síně a dám ti průvodce z těch, kteří tuto nyní stojí.', 'Za 3:8': 'Slyš, Josue, veleknězi, ty i druhové tvoji, kteří mají před tebou svá sedadla; jsouť to muži znamenající, že aj, já přivedu služebníka svého, Výhonek.', 'Za 3:9': 'Neboť aj, kámen, který jsem položil před Josuem – na jednom kameni sedm očí jest – aj, já otesám jak se sluší a patří, praví Hospodin zástupů, a odejmu nepravost země této jednoho dne.', 'Za 3:10': 'V ten den, praví Hospodin zástupů, bude každý zváti přítele svého pod vinný kmen a pod fík.', 'Za 4:1': 'Poté anděl, jenž mluvil se mnou, vrátil se a vzbudil mne jako člověka, jenž vzbuzen bývá ze sna.', 'Za 4:2': 'A řekl mi: „Co vidíš?" Odpověděl jsem: „Mám vidění – aj, svícen, celý ze zlata; na vrchu jeho je příslušná báň na olej; a sedm lamp k němu patřících na něm jest; také sedm trubic (z báně na olej jde) do lamp, které jsou na vrchu jeho.', 'Za 4:3': 'A dvě olivy jsou nad ním; jedna po pravé straně báně na olej, a jedna po levé (straně) její.', 'Za 4:4': 'I ujal jsem slovo a řekl jsem andělu, jenž mluvil se mnou: „Co jsou tyto věci, pane můj ?"', 'Za 4:5': 'Anděl, který mluvil se mnou, mi odpověděl: „Což nevíš, co ty věci jsou?" I řekl jsem: „Ne, pane můj!"', 'Za 4:6': 'Tu se ujal slova a řekl mně: „Toto jest slovo Hospodinovo k Zorobabelovi: Ne mocí, ani silou, ale duchem mým, praví Hospodin zástupů!', 'Za 4:7': 'Co jsi ty, horo vysoká, před Zorobabelem? Rovinou budeš! On vytáhne poslední kámen za volání: Zdař Bůh, zdař Bůh!"', 'Za 4:8': 'A Hospodin mě oslovil řka:', 'Za 4:9': '„Ruce Zorobabelovy založily tento dům, a ruce jeho jej dokonají, i zvíte, že Hospodin zástupů poslal mě k vám.', 'Za 4:10': 'Neboť ti, kteří pohrdali dny malými, veseliti se budou, až uvidí vybraný kámen v ruce Zorobabelově. – Sedmero těchto (lamp) jsou oči Hospodinovy, jež krouží po celé zemi."', 'Za 4:11': 'Tu jsem chopil slovo a řekl jsem mu: „Co jsou tyto dvě olivy, po pravé straně svícnu a po levé straně jeho?"', 'Za 4:12': 'A opět jsem chopil slovo a tázal jsem se ho: „Co jsou ty dvě větve oliv, jež jsou vedle dvou zlatých nálevek, v nichž jsou trubice ze zlata?"', 'Za 4:13': 'I řekl mi: „Zda (skutečně) nevíš, co tyto věci jsou?" Odpověděl jsem: „Ne, pane můj!"', 'Za 4:14': 'Tu řekl: „To jsou dva (muži) pomazaní olejem, kteří stojí před Panovníkem veškeré země."', 'Za 5:1': 'Opět jsem zdvihl oči a měl jsem vidění: Aj, letící závit knižní.', 'Za 5:2': 'I tázal se mne: „Co vidíš?" Odpověděl jsem: „Vidím letěti knižní závit, dvacet loket dlouhý a deset loket široký."', 'Za 5:3': 'Tu mi řekl: „Toť jest kletba, která vychází na povrch veškeré země; neboť každý zloděj, jak tam psáno jest, bude trestán, a každý křivopřísežník bude od nynějška taktéž trestán.', 'Za 5:4': 'Pošlu ji, praví Hospodin zástupů, i přijde do domu zloděje a do domu toho, jenž přisahá skrze jméno mé křivě, a usadí se v domě jeho, a stráví jej i s dřívím a kamením jeho."', 'Za 5:5': 'Anděl, který mluvil se mnou, ukázal se a řekl mně: „Zdvihni oči a viz, co je to, co se ukazuje?"', 'Za 5:6': 'I tázal jsem se: „Co je to?" Odpověděl: „Je to džbán, co se ukazuje." A dodal: „Toť jest nepravost jejich v celé zemi."', 'Za 5:7': 'Tu – aj, olověná poklička se zdvihla, a aj – jedna žena seděla ve džbáně.', 'Za 5:8': 'I řekl: „To jest bezbožnost." A strčil ji do džbánu a spustil olověnou pokličku na otvor jeho.', 'Za 5:9': 'Když pak jsem zdvihl oči, viděl jsem: aj, dvě ženy se objevily; vítr byl v křídlech jejich; a měly křídla jako křídla čapí; i zdvihly džbán mezi zemi a nebe.', 'Za 5:10': 'Tu jsem se tázal anděla, který mluvil se mnou: „Kam tyto nesou ten džbán?"', 'Za 5:11': 'On mi odpověděl: „(Jdou), aby mu vystavěn byl dům v zemi Sennaar, a tam aby pevně postaven byl na svém ložisku."', 'Za 6:1': 'Opět jsem zdvihl oči a měl jsem vidění: Aj, čtyři vozy vyjížděly z prostředku dvou hor, a ty hory byly hory měděné.', 'Za 6:2': 'V prvním voze byli koně ryšaví, ve druhém voze koně vraní,', 'Za 6:3': 've třetím voze koně bílí a ve čtvrtém voze koně strakatí – silní.', 'Za 6:4': 'I chopil jsem se slova a řekl jsem andělovi, jenž mluvil se mnou: „Co jsou tyto věci, pane můj?"', 'Za 6:5': 'Anděl odpověděl a řekl mi: „To jsou čtyři větry nebeské, jež přicházejí, aby se postavily před Panovníka veškeré země.', 'Za 6:6': '(Vůz), v němž jsou koně vraní, jede do země severní, (koně) bílí jdou po nich, a strakatí jdou do země jižní.', 'Za 6:7': 'Ti, velmi silní, vyjeli a snažili se vyraziti, aby zjezdili všecku zemi." I řekl (Hospodin): „Jděte a zjezděte zemi!" I zjezdili zemi.', 'Za 6:8': 'I povolal mne a mluvil ke mně řka: „Aj, ti, kteří vyjíždějí do země severní, upokojí ducha mého v zemi severní."', 'Za 6:9': 'Hospodin mne oslovil a řekl:', 'Za 6:10': '„Vezmi od zajatců, od Holdaje, Tobiáše a Idajáše – kteří přišli z Babylonie v tento den do domu Josiáše, syna Sofoniášova, do něhož půjdeš a vstoupíš – ', 'Za 6:11': 'vezmeš zlato a stříbro, uděláš korunu a vstavíš ji na hlavu Josua, syna Josedechova, velekněze.', 'Za 6:12': 'A mluviti budeš k němu takto: Toto praví Hospodin zástupů: Aj, muž, Výhonek jméno jeho, pod ním bude to vyháněti, a (on) vystaví chrám Hospodinu.', 'Za 6:13': 'On zbuduje chrám Hospodinu, velebně se ponese, a seděti, panovati bude na svém trůně; kněz bude na trůně svém, a rada pokoje bude mezi těmi dvěma.', 'Za 6:14': 'A bude koruna Helemovi, Tobiášovi, Idajášovi a Hemovi, synu Sofoniášovu, na památku v chrámě Hospodinově.', 'Za 6:15': 'A ti, kteří daleko jsou, přijdou a pracovati budou na stavbě chrámu Hospodinova. I zvíte, že Hospodin zástupů poslal mne k vám. Bude pak to, jestliže ochotně slyšeti budete hlas Hospodina, Boha svého.', 'Za 7:1': 'Léta čtvrtého Daria krále oslovil Hospodin Zachariáše; čtvrtého dne měsíce devátého, to jest kasleuu.', 'Za 7:2': 'Poslali totiž do domu Božího Sarasara a Rogommelecha s mužstvem jeho, aby usmířili (si) Hospodina,', 'Za 7:3': 'aby se otázali kněží domu Hospodina zástupů a proroků takto: „Zdali mám pokání činiti pátého měsíce a (postem) se posvěcovati, jako jsem činil již po mnoho let?"', 'Za 7:4': 'Hospodin mě tedy oslovil a řekl:', 'Za 7:5': '„Mluv ke všemu lidu země i ke kněžím takto: Když jste se postívali a pokání činili pátého a sedmého (měsíce) po těchto sedmdesát let, zdali jste zachovávali ten půst mně?', 'Za 7:6': 'A když jste jedli a pili, zdali jste nejedli sobě a zdali jste nepili sobě samým?', 'Za 7:7': 'Zdali nejsou (toto) slova, která mluvil Hospodin skrze předešlé proroky, když ještě Jerusalem byl obýván, kdy byl v blahobytu on i města vůkol něho, když (ještě) na jihu i na nížinách bydleno bylo?"', 'Za 7:8': 'Oslovil tedy Hospodin Zachariáše takto:', 'Za 7:9': 'Toto praví Hospodin zástupů: „Suďte spravedlivě a prokazujte druh druhu lásku a milosrdenství.', 'Za 7:10': 'Vdovy a sirotka, cizince a chuďasa neutiskujte, a nic zlého ať druh druhu nemyslí ve svém srdci."', 'Za 7:11': 'Ale nechtěli dbáti, odvrátili vzpurnou šíji, a zatvrdili své uši, aby neslyšeli.', 'Za 7:12': 'Učinili ze srdce svého takořka křemen, aby neslyšeli zákona a slov, která (jim) poslal Hospodin zástupů svým duchem skrze předešlé proroky, i rozhněval se velmi Hospodin zástupů.', 'Za 7:13': 'Proto jako mluvil a neslyšeli, „tak volati budou a nebudu slyšeti" – praví Hospodin zástupů. – ', 'Za 7:14': 'A rozptýlil jsem je po všech královstvích, kterých neznali, zpustla pak země po nich, že nebylo kdo by tudy šel tam nebo sem; obrátili zemi rozkošnou v poušť.', 'Za 8:1': 'Tu promluvil Hospodin zástupů takto:', 'Za 8:2': 'Toto praví Hospodin zástupů: „Horlím pro Sion horlením velikým, s roztrpčením velikým horlím pro něj."', 'Za 8:3': 'Toto praví Hospodin zástupů: „Vrátil jsem se na Sion, a bydliti budu v Jerusalemě; Jerusalem bude slouti městem věrnosti a hora Hospodina zástupů horou svatou."', 'Za 8:4': 'Toto praví Hospodin zástupů: „Ještě seděti budou starci a stařeny na ulicích jerusalemských, a každý bude míti v ruce hůl pro stáří.', 'Za 8:5': 'Ulice města plny budou chlapců a děvčat, hrajících si na ulicích jeho."', 'Za 8:6': 'Toto praví Hospodin zástupů: „Bude-li se to zdáti nesnadné ostatkům tohoto lidu v ony dny, zdali bude se to zdáti nesnadné mně?" praví Hospodin zástupů."', 'Za 8:7': 'Toto praví Hospodin zástupů: „Aj, já vysvobodím lid svůj ze země východní i ze země na západ slunce.', 'Za 8:8': 'Přivedu je, a budou bydliti v Jerusalemě; budou mi lidem a já jim budu Bohem v pravdě a spravedlnosti."', 'Za 8:9': 'Toto praví Hospodin zástupů: „Silné buďte ruce vaše, vy, kteří slyšíte těchto dnů řeči tyto z úst proroků, kdy založen je dům Hospodina zástupů, aby chrám vystavěn byl.', 'Za 8:10': 'Neboť před oněmi dny nebylo odměny pro lidi, nebylo odměny pro dobytek, vcházejícímu ani vycházejícímu nebylo pokoje pro soužení, a pustil jsem všecky lidi druha proti druhu.', 'Za 8:11': 'Nyní však nebudu nakládati já s ostatky lidu tohoto jako za těch dnů předešlých, praví Hospodin zástupů.', 'Za 8:12': 'Ale símě (jeho) v pokoji bude; vinice dá plody své, země dá úrodu svou a nebesa dají rosu svou; učiním, že vlasti budou ostatky lidu tohoto všemi těmito věcmi.', 'Za 8:13': 'Jako jste byli kletbou mezi pohany, dome judský a dome israelský, tak vysvobodím vás a budete požehnáním. Nebojte se! Buďte silné ruce vaše!', 'Za 8:14': 'Neboť toto praví Hospodin zástupů: Jako jsem si usmyslil, že vás budu trápiti, když mě ke hněvu popudili otcové vaši – praví Hospodin – ', 'Za 8:15': 'a neměl jsem smilování: tak naopak usmyslil jsem si v tyto dny, že dobře činiti budu domu judskému a Jerusalemu. Nebojte se!', 'Za 8:16': 'Tyto jsou (však) příkazy, které budete zachovávati: Mluvte pravdu druh druhu, podle pravdy a spravedlnosti k pokoji suďte ve svých branách;', 'Za 8:17': 'nikdo ať nemyslí nic zlého proti druhu ve svém srdci; a přísahy křivé nemilujte! Neboť to všecko mám v nenávisti, praví Hospodin."', 'Za 8:18': 'Hospodin zástupů mě oslovil a řekl:', 'Za 8:19': 'Toto praví Hospodin zástupů: Půst čtvrtého a půst pátého a půst sedmého a půst desátého (měsíce) obrátí se domu judskému v radost, veselí a svátky slavné! Milujte jen pravdu a pokoj!', 'Za 8:20': 'Toto praví Hospodin zástupů: (To bude,) dokavád nepřijdou národové a obyvatelé mnohých měst,', 'Za 8:21': 'a dokud nebudou choditi obyvatelé jednoho ke druhému řkouce: „Pojďme, usmiřme si Hospodina a hledejme Hospodina zástupů!" – „Půjdu také já!" – ', 'Za 8:22': 'I přijdou národové mnozí a kmenové silní, aby hledali Hospodina zástupů v Jerusalemě, a usmířili si Hospodina.', 'Za 8:23': 'Toto praví Hospodin zástupů: „(Bude to) za dnů, kdy se chytí deset mužů ze všech jazyků (a) národů, ano chytí se spodku roucha muže židovského řkouce: Půjdeme s vámi, nebo jsme slyšeli, že Bůh s vámi jest."', 'Za 9:1': 'Zatížení slova Hospodinova. V zemi Hadrach a Damašku bude sídlo jeho; neboť Hospodin patří na každého člověka i na všecky kmeny Israelovy;', 'Za 9:2': 'Ematsko bude také v území jeho, i Tyrus a Sidon; neboť zjednali si mnoho moudrostí.', 'Za 9:3': 'Tyrus vystavěl si násep, nahromadil stříbra jako hlíny a zlata jako bláta na ulicích.', 'Za 9:4': 'Aj, Pán dobude ho, ranou stihne na moři jeho moc, a on sám ohněm spálen, bude.', 'Za 9:5': 'Uzří to Askalon a báti se bude, také Gaza, a bědovati bude velmi; i Akkaron, neboť zklamána bude naděje jeho; zmizí král z Gazy a v Askalonu nebude bydleno.', 'Za 9:6': 'V Azotu se usadí cizinec a pýchu Filištínských zahladím.', 'Za 9:7': 'A odejmu krev jeho z úst jeho a ohavnost, kterou mezi zuby má; zanechán bude také on Bohu našemu, bude jako rod Judovi patřící, a Akkaron bude druhým Jebusanem.', 'Za 9:8': 'A obklíčím dům svůj bojovníky svými, kteří chodí sem i tam; nebude po nich již šlapati násilník, neboť nyní mám pro ně oči otevřené.', 'Za 9:9': 'Plesej velmi, dcero Sionská, vesel se, dcero Jerusalemská! Aj, tvůj ,král ti přichází, spravedlivý a spasitel; chudý jest on a sedí na oslici, na oslátku, osličím mláděti.', 'Za 9:10': 'Zkazím vozy (válečné) v Efraimsku a koně v Jerusalemě; zlomeny budou bitevní luky, prohlásí pokoj národům, a panování jeho bude od moře až k moři, od řek až do končin země.', 'Za 9:11': 'Také tobě, pro krev tvé smlouvy, vypustil jsem tvé vězné z bezvodé jámy:', 'Za 9:12': '„Vraťte se na hrazené místo, vězňové plní naděje!" Dnes také zvěstuji: „Dvojnásobně nahradím tobě!"', 'Za 9:13': 'Neboť napjal jsem si Judu jako luk, naplnil jsem (jej) Efraimem, a vzbudím syny tvé, Sione, – proti synům tvým, země Řecká, – a učiním z tebe meč junákův.', 'Za 9:14': 'Hospodin Bůh nad nimi viděn bude, vyletí jako blesk jeho střela, Pán Bůh zatroubí na polnici, a půjde ve vichru poledním.', 'Za 9:15': 'Hospodin zástupů chrániti jich bude. Kameny z praku je porazí a sežerou, pijíce opijí se jako vínem, naplněni budou jako číše, jako rohy oltářové.', 'Za 9:16': 'A vysvobodí je Hospodin Bůh jejich v den ten jako stádo lidu svého; neboť kameny svaté budou se zdvíhati na zemi jeho.', 'Za 9:17': 'Nebo co lepšího může míti a co krásnějšího nežli obilí vyvolených a víno plodící panny!?', 'Za 10:1': 'Žádejte od Hospodina deště za doby jarní! Hospodin činí sněhy, hojné deště dává jim a každému zeleň na poli.', 'Za 10:2': 'Neboť modly mluví neužitečně, věštci vidí lež, vykladači snů mluví nicotně, a marně těší. Proto bloudí jako stádo, trpí, protože nemají pastýře.', 'Za 10:3': 'Na pastýře roznítil se hněv můj, a kozly potrestám. Ano, navštívil Hospodin zástupů své stádo, dům Judův, a učinil z nich takořka slavného koně svého v boji.', 'Za 10:4': 'Z něho (vyjde) úhelný kámen, z něho kolík, z něho válečný luk, z něho vyjde každý vůdce.', 'Za 10:5': 'Společně šlapati budou junáky jako bláto ulic v boji; bojovati budou, neboť Hospodin bude s nimi; a zahanbeni budou jezdci.', 'Za 10:6': 'Dám sílu Judovu domu a dům Josefův vysvobodím; přivedu je zpět, neboť mám soustrast s nimi, i budou jako byli než jsem je zavrhl, neboť já jsem Hospodin, Bůh jejich, který je vyslýchá.', 'Za 10:7': 'Efraimští budou jako junáci, veseliti se bude srdce jejich jako z vína; synové jejich uzří to, i budou se veseliti, plesati bude srdce jejich v Hospodinu.', 'Za 10:8': 'Pošepci jim a shromáždím je, neboť vykoupil jsem je; a budou se množiti, jako se prve množili.', 'Za 10:9': 'Rozseji je mezi národy, a z daleka vzpomínati budou na mne; živi budou se syny svými, a navrátí se.', 'Za 10:10': 'Přivedu je zase z Egyptské země, z Assyrie shromáždím je; do země Galaadu a Libanu přivedu je, a nebude možno najít jim místa.', 'Za 10:11': 'Přejdou úžinu mořskou, bíti budou mořské vlny, zahanbeny budou všecky tůně vodstva, snížena bude pýcha Assyřanů a žezlo Egypta se vzdálí.', 'Za 10:12': 'Posilním je v Hospodinu, a ve jménu jeho choditi budou, praví Hospodin.', 'Za 11:1': 'Otevři, Libane, své brány, ať zhltá oheň tvé cedry!', 'Za 11:2': 'Kvil, jedle, neboť padl cedr, neboť velikáni jsou zpustošeni. Kvilte, duby basanské, jeť posekán les neprostupný!', 'Za 11:3': 'Slyšte kvílení pastýřů, jeť pohubena nádhera jejich! Slyšte řev lvů, jeť pohubena pýcha Jordánu!', 'Za 11:4': 'Toto praví (mi) Hospodin, Bůh můj. „Pas stádo na zabití,', 'Za 11:5': 'jehož kupci je zabíjejí bez milosrdenství, a jehož prodavači říkají: „Požehnán buď Hospodin! Zbohatli jsme!" Aniž mají pastýři jejich slitování s nimi.', 'Za 11:6': 'Neboť já nebudu již slitování míti s obyvateli země, praví Hospodin! Aj, já vydám lidi, každého do rukou druha jeho, do rukou krále jeho; ti zkazí zemi, a nevytrhnu (ji) z rukou jejich!"', 'Za 11:7': 'Proto tedy pásl jsem stádo na zabití, ó chudí stáda! A vzal jsem si dvě hole, jednu nazval jsem „Záliba" a druhou nazval jsem „Svazek". Pásl jsem tedy stádo.', 'Za 11:8': 'A podťal jsem tři pastýře v jednom měsíci. Duše má pojala odpor k nim; však také duši jejich zmrzel jsem se já.', 'Za 11:9': 'Řekl jsem: „Nebudu vás (dále) pásti! Co chce umřít, ať umře; co chce zmizeti, ať zmizí; a ostatní ať se navzájem sežerou!"', 'Za 11:10': 'I vzal jsem hůl svou, jež slula „Záliba", a zlomil jsem ji, abych zrušil smlouvu svou, kterou jsem byl učinil se všemi národy;', 'Za 11:11': 'zrušena byla v den ten, i poznali chudí stáda, kteří mě pozorovali, že to bylo slovo Hospodinovo.', 'Za 11:12': 'Tu jsem jim řekl: „Uznáváte-li to za dobré, dejte mi mzdu mou; ne-li, nechte toho!" I odvážili mně za mzdu třicet stříbrných.', 'Za 11:13': 'Tu mi Hospodin řekl: „Vrz to hrnčířovi, krásnou mzdu, kterou jsem ceněn od nich!" Vzal jsem tedy třicet stříbrných a vrhl jsem je do domu Hospodinova hrnčířovi.', 'Za 11:14': 'A přelomil jsem druhou svou hůl, která slula „Svazek", abych rozvázal bratrství mezi Judou a Israelem.', 'Za 11:15': 'Poté Hospodin mi řekl: „Vezmi si ještě nádobí pastýře bláznivého!', 'Za 11:16': 'Neboť aj, já vzbudím pastýře v zemi, který opuštěných nenavštíví, rozptýleného nebude hledati, raněného nevyléčí, a toho, co jest silné, nevykrmí, ale maso tučných jísti bude a paznehty jejich roztrhá.', 'Za 11:17': '(Běda) pastýři ničemnému, opouštějícímu stádo! Meč na rámě jeho a na pravé oko jeho! Rámě jeho úplně uschne a pravé oko jeho dokonale oslepne!"', 'Za 12:1': 'Zatížení Israele slovem Hospodinovým. Slovo Hospodina, který roztahuje nebesa, zakládá zemi a tvoří duši člověka v něm:', 'Za 12:2': 'Aj, já učiním z Jerusalema číši opojení všem národům vůkol; ano i Judovi bude (jí) při obležení Jerusalema.', 'Za 12:3': 'V den ten udělám z Jerusalema kámen na zdvíhání všem národům; všichni, kdož jej zdvíhati budou, hluboko se rozdrásají. Všechna království světa se seberou proti němu.', 'Za 12:4': 'V den ten, praví Hospodin, raním všecky koně, že se splaší, a jezdce na nich, že se zblázní; ale pro dům Judův budu míti oči otevřené, kdežto všecky koně národů udeřím slepotou.', 'Za 12:5': 'I řeknou si vůdcové judští ve svém duchu: Posilniž mi obyvatele Jerusalema Hospodin zástupů, Bůh jejich!', 'Za 12:6': 'V den ten učiním z vůdců judských jako ohnivou pec v hranici dříví a jako hořící pochodeň v seně; sežerou napravo i nalevo všecky národy vůkol, a bude opět bydleno v Jerusalemě na jeho místě, v Jerusalemě.', 'Za 12:7': 'A zachová Hospodin stany judské jako na počátku, aby se nemohl chlubiti pyšně dům Davidův, a obyvatelstvo jerusalemské aby se nemohlo vypínati proti Judovi.', 'Za 12:8': 'V den ten chrániti bude Hospodin obyvatelů jerusalemských; klopýtající mezi nimi bude v den ten jako David, a dům Davidův bude jako Bůh, jak anděl Hospodinův před nimi (kráčející).', 'Za 12:9': 'V den ten se vynasnažím, abych potřel všecky národy, přicházející na Jerusalem.', 'Za 12:10': 'A vyleji na dům Davidův a na obyvatelstvo jerusalemské ducha milosti a modliteb, i patřiti budou na mne, kterého zbodali a kvíliti budou nad ním jako se kvílívá nad jedináčkem a žalostit budou nad ním jako se žalostivá nad úmrtím prvorozence.', 'Za 12:11': 'V den ten bude veliké kvílení v Jerusalemě jako bývá v Adadremmonu na rovině Mageddské.', 'Za 12:12': 'Kvíliti bude země, každý rod zvláště: rody domu Davidova zvlášť a ženy jejich zvláště; rody domu Natanova zvlášť a ženy jejich zvláště;', 'Za 12:13': 'rody domu Leviova zvlášť a ženy jejich zvláště; rody Semejovy zvlášť a ženy jejich zvláště;', 'Za 12:14': 'všecky rody ostatní, každý rod zvlášť a ženy jejich zvlášť.', 'Za 13:1': 'V den ten bude míti studnu otevřenou dům Davidův a obyvatelé jerusalemští k obmytí hříchu a skvrny.', 'Za 13:2': 'V den ten – praví Hospodin zástupů – vyhladím jméno model ze země a nebude již vzpomínáno jich; také [falešné] proroky a ducha nečistého vzdálím ze země.', 'Za 13:3': 'Bude-li kdo ještě prorokovati, řekne mu otec jeho a matka, kteří ho zplodili: „Nebudeš živ! Neboť jsi mluvil lež ve jménu Hospodina!" I probodne ho otec jeho a matka jeho, vlastní rodičové, když bude prorokovati.', 'Za 13:4': 'V den ten budou se hanbiti proroci, každý z vidění svého, že prorokoval; aniž se budou přikrývati pláštěm ze srsti, aby lhali,', 'Za 13:5': 'ale (každý) řekne: „Nejsem prorok, oráč já jsem; jeť Adam vzorem mým od mého mládí."', 'Za 13:6': 'A bude-li tázán: „Co jsou rány tyto mezi rukama tvýma?" odpoví: „Těmi byl jsem zbit v domě těch, kteří mě milovali!"', 'Za 13:7': 'Ó meči, povstaň na pastýře mého, a na muže, jenž jest mým společníkem; – praví Hospodin zástupů – bij pastýře a rozprchnou se ovce; a obrátím ruku svou k maličkým.', 'Za 13:8': 'A v celé zemi – praví Hospodin – dvě třetiny budou v ní rozptýleny a zhynou, ale jedna třetina v ní zbude.', 'Za 13:9': 'Tu třetí část provedu ohněm, a páliti je budu jako bývá páleno stříbro, a vyzkouším je jako bývá zkoušeno zlato. On vzývati bude mé jméno a já uslyším ho. Řeknu: „Lid můj jsi ty," a on řekne: „Hospodin jest Bůh můj."', 'Za 14:1': 'Ejhle, přijdou dny Hospodinovy, kdy budou rozdíleny kořisti tvé prostřed tebe.', 'Za 14:2': 'Shromáždím všecky národy k Jerusalemu do boje, dobudou města, vydrancují domy, przniti budou ženy, a polovice města půjde do zajetí; ale zbytek lidu nebude vyhlazen z města.', 'Za 14:3': 'Vytáhne totiž Hospodin a bojovati bude proti národům těm, jako bojoval v den zápasu.', 'Za 14:4': 'Nohy jeho stanou v den ten na hoře Olivové, která jest proti Jerusalemu, na východ; a rozpoltěna bude hora Olivová uprostřed na východ a na západ rozsedlinou velmi velikou, že se oddělí polovice hory na sever a polovice na jih.', 'Za 14:5': 'I budete utíkati do údolí hor mých, neboť sousediti bude rozsedlina hor (těch) s vaším místem; budete utíkati jako jste utíkali před zemětřesením za dnů Oziáše, krále judského. (Tehdy) přijde Hospodin, Bůh můj, a všichni svatí s ním.', 'Za 14:6': 'V den ten nebude světla, ale mráz a zima.', 'Za 14:7': 'Bude to den jeden, který jest znám Hospodinu, nebude dne a noci; v čas večera bude světlo.', 'Za 14:8': 'V den ten vycházeti budou vody živé z Jerusalema: polovice jich do moře východního a polovice jich do moře západního: v létě v zimě budou.', 'Za 14:9': 'Hospodin bude králem nad celou zemí; v den ten bude Hospodin jeden a jméno jeho bude jedno.', 'Za 14:10': 'Celá země od Pahorku až k Remmonu na jihu proměněna bude v nížinu; Jerusalem však povýšen a obýván bude na místě svém od brány Benjaminovy až k místu brány první a až k bráně Rožní; a od věže Hananeel až k lisům královským.', 'Za 14:11': 'Budou bydliti v něm, nebude již v kletbě, ale seděti bude Jerusalem bezpečně.', 'Za 14:12': 'A rána, kterou stihne Hospodin všecky národy, kteří bojovali proti Jerusalemu, bude tato: chřadnouti bude tělo každého, ačkoli státi bude na nohách svých, oči jeho zchřadnou mu v důlcích a jazyk jejich zchřadne jim v ústech.', 'Za 14:13': 'V den ten bude veliký zmatek od Hospodina mezi nimi, i uchopí druh ruku druha svého, a vztáhne ruku svou druh proti druhu.', 'Za 14:14': 'Ale i Juda bojovati bude proti Jerusalemu. A shromážděna budou bohatství všech národů vůkol, zlato, stříbro i roucha v množství velikém.', 'Za 14:15': 'Taková rána stihne také koně, mezka, velblouda, osla i všecek dobytek, jenž bude v onom táboře; taková jako rána ona.', 'Za 14:16': 'A všichni, kdož zbudou ze všech národů, kteří přitáhli na Jerusalem, stoupati budou rok co rok, aby se klaněli Králi, Hospodinu zástupů, a slaviti slavnost stánků.', 'Za 14:17': 'A na toho, kdo by nepřišel z národů země do Jerusalema, aby se klaněl Králi, Hospodinu zástupů, nebude padati déšť.', 'Za 14:18': 'Nebude-li stoupati a nepřijde-li i národ egyptský, také na ně padne rána, jíž bíti bude Hospodin všecky národy, kteří nepůjdou slaviti svátku stanového.', 'Za 14:19': 'To bude trest Egypta, a to bude trest všech národů, kteří nebudou stoupati, aby slavili slavnost stánků.', 'Za 14:20': 'V den ten bude na uzdě koně (napsáno): „Svaté Hospodinu" a budou kotly v domě Hospodinově jako číše před oltářem.', 'Za 14:21': 'Každý kotel v Jerusalemě a v Judsku bude zasvěcený Hospodinu zástupů. I přijdou všichni obětníci a vezmou si z nich a vařiti budou v nich; a nebude již kupce v domě Hospodina zástupů v den ten.'}