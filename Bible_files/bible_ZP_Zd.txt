{'Zd 1:1': 'Mnohokrát a mnohotvárně kdysi promlouval Bůh k našim předkům v prorocích, ', 'Zd 1:2': 'na sklonku dnů pak promluvil k nám v Synovi, jejž určil za dědice veškerenstva, jako skrze něj stvořil všecky věky; ', 'Zd 1:3': 'on jest odlesk slávy a otisk podstaty Boží, nese vesmír svým mocným slovem. Když způsobil očištění od hříchů, posadil se po pravici Majestátu na výsostech ', 'Zd 1:4': 'a jest o to vznešenější nad anděly, oč je převyšuje jméno, jež zdědil.', 'Zd 1:5': 'Neboť ke komu z andělů kdy řekl: »Syn můj jsi ty, já jsem tě dnes zplodil?« a dále: »Já mu budu otcem a on mi bude synem?« ', 'Zd 1:6': 'A když opět má uvésti svého Prvorozeného na svět, praví: »Všichni andělé Boží nechť se jemu klanějí!« ', 'Zd 1:7': 'K andělům sice praví: »On činí z andělů větry a ze svých služebníků plameny ohně«, ', 'Zd 1:8': 'k Synovi však: „»Tvůj trůn, Bože, na věky věků; žezlo pravosti jest žezlem tvého království. ', 'Zd 1:9': 'Oblíbil sis spravedlnost, pojal jsi v nenávist nepravost. Proto tě pomazal Bůh, tvůj Bůh, olejem jásání nad tvé druhy.« ', 'Zd 1:10': 'A ještě: »Ty jsi, Pane, na počátku založil zemi, nebesa jsou dílem tvých rukou; ', 'Zd 1:11': 'ta pominou, ale ty trváš; ta všecka zvetšejí jako šat, ', 'Zd 1:12': 'jako plášť je svineš, i promění se. Ale ty jsi stále tentýž, tvá léta nepřestanou«. ', 'Zd 1:13': 'Kterému z andělů kdy řekl: »Usedni po mé pravici, dokud ti nepoložím tvé nepřátele k nohám jako podnož«? ', 'Zd 1:14': 'Což nejsou všichni andělé jen služební duchové, kteří bývají posíláni na pomoc těm, kdo mají obdržeti dědictví spásy?', 'Zd 2:1': 'Proto musíme mnohem více pozornosti věnovati tomu, co jsme uslyšeli, abychom nebyli odneseni proudem. ', 'Zd 2:2': 'Neboť, bylo-li slovo promluvené skrze anděly pevné a byly-li každý přestupek i každá neposlušnost stiženy spravedlivou odplatou, ', 'Zd 2:3': 'jak unikneme my, jestliže zanedbáme tak vznešenou spásu? Ta má svůj původ v slovu samého Pána, nám byla potvrzena od posluchačů ', 'Zd 2:4': 'a doprovázena svědectvím Božím ve znameních, divech a rozmanitých mocných činech i v údělech Ducha svatého podle jeho vůle.', 'Zd 2:5': 'Budoucí svět, o kterém mluvíme, nepodřídil Bůh andělům. ', 'Zd 2:6': 'Někdo vydal kdesi svědectví: »Co je člověk, že jsi ho pamětliv, nebo syn člověka, že se ho ujímáš?', 'Zd 2:7': 'Učinil jsi jej na krátko nižším vedle andělů, slávou a ctí jsi jej ověnčil, ', 'Zd 2:8': 'všecko jsi mu podřídil pod nohy«. Ve slovech „podřídil mu všecko“ jest obsaženo, že nenechal nic jemu nepodřízeného. Ale nyní přece, jak vidíme, ještě není člověku všecko podřízeno. ', 'Zd 2:9': 'Toho však, jenž byl na krátko učiněn nižším než andělé, spatřujeme v Ježíšovi, který trpěl smrt, ale slávou a ctí byl ověnčen, aby z milosti Boží pro všecky okusil smrti. ', 'Zd 2:10': 'Slušelo zajisté, aby ten, k vůli němuž je všecko a skrze něhož je všecko, skrze utrpení dokonalým učinil vůdce spásy, jenž mnoho synů přivedl k slávě. ', 'Zd 2:11': 'Neboť i ten, kdo posvěcuje, i ti, kteří jsou posvěcováni, mají týž původ. Proto se nestydí nazývati je bratřími a praví: ', 'Zd 2:12': '»Rozhlásím tvé jméno svým bratřím, budu ti pěti chvalozpěvy uprostřed církve«, ', 'Zd 2:13': 'a jinde: »Budu mu důvěřovati«, a jinde: »Hle, zde jsem, já i dítky, jež mi dal Bůh«. ', 'Zd 2:14': 'Poněvadž pak dítky mají společnou krev a maso, i on podobně se jich stal účastným, aby smrtí mohl zničiti toho, který má moc nad smrtí, to jest ďábla, ', 'Zd 2:15': 'a osvoboditi ty, kteří jsou strachem před smrtí po celý život zotročeni. ', 'Zd 2:16': 'Neujímá se ovšem andělů; ujímá se potomstva Abrahamova. ', 'Zd 2:17': 'Proto se musil ve všem připodobniti bratřím, aby se stal milosrdným a věrným veleknězem v Božských věcech, měl-li usmiřovati hříchy lidu. ', 'Zd 2:18': 'Tím totiž, že sám trpěl v pokušení, se stal schopným přispěti na pomoc těm, kdo jsou pokoušeni.', 'Zd 3:1': 'Svatí bratří, účastníci nebeského povolání, pozorujte apoštola a velekněze našeho vyznání, Ježíše, ', 'Zd 3:2': 'jak byl věrný tomu, který jej ustanovil, tak jako i Mojžíš byl věrný v celém Božím domě. ', 'Zd 3:3': 'Ježíš jest uznán za hodna větší slávy nad Mojžíše, v té míře, jako stavitel domu má větší čest než dům. ', 'Zd 3:4': 'Každý dům totiž jest od někoho stavěn, ale Bůh je stavitel všeho. ', 'Zd 3:5': 'Mojžíš byl věrný v celém jeho domě jen jako pomocný služebník na svědectví toho, co mělo v budoucnosti býti řečeno, ', 'Zd 3:6': 'Kristus však jako Syn nad celým jeho domem. Tímto jeho domem jsme my, zůstaneme-li až do konce pevně přesvědčeni a hrdi na svou naději. ', 'Zd 3:7': 'Proto – jak praví Duch svatý: »Dnes, uslyšíte-li jeho hlas, ', 'Zd 3:8': 'nezatvrzujte svých srdcí jako v roztrpčení v den pokušení na poušti, ', 'Zd 3:9': 'kde mě vaši předkové podrobili zkoušce, zdali se osvědčím, ačkoli viděli mé činy ', 'Zd 3:10': 'po čtyřicet let. Proto jsem se rozhněval na toto pokolení a řekl jsem: ,Stále bloudí srdcem’; ale oni nepoznali mých cest, ', 'Zd 3:11': 'takže jsem přisahal v svém hněvu: ,Nikdy nevejdou do mého odpočinku!« ', 'Zd 3:12': 'Mějte se na pozoru, bratří, aby v někom z vás nebylo zlé, nevěřící srdce, takže by odpadl od Boha živého; ', 'Zd 3:13': 'ale napomínejte se vespolek denně, pokud se říká »dnes«, aby nikdo z vás nebyl oklamán hříchem a zatvrzen. ', 'Zd 3:14': 'Vždyť jsme se stali účastníky Krista, jen když až do konce pevně zachováme počáteční předsevzetí. ', 'Zd 3:15': 'Když se tam praví: »Dnes, uslyšíte-li jeho hlas, nezatvrzujte svých srdcí jako v\xa0roztrpčení« ,', 'Zd 3:16': 'kdo se míní těmi, kteří se roztrpčili, ačkoli to slyšeli? Nebyli to všichni, kteří vyšli z Egypta pod vedením Mojžíšovým? ', 'Zd 3:17': 'Kdo se míní těmi, na které se hněval čtyřicet let? Nebyli to ti, kteří zhřešili a jejichž mrtvoly padly na poušti? ', 'Zd 3:18': 'Komu se zapřísáhl, že nevejdou do jeho odpočinku? Ne-li těm, kteří neposlechli? ', 'Zd 3:19': 'A vidíme, že pro nevěru se stali neschopnými vejíti. ', 'Zd 4:1': 'Slib, že je možno vejíti do jeho odpočinku, dosud trvá; bojme se tedy, aby se o někom z vás nezdálo, že se s ním minul. ', 'Zd 4:2': 'Vždyť i nám se dostalo téže radostné zvěsti, jako oněm. Jim ono slyšené slovo neprospělo, protože nesrostlo vírou s posluchači. ', 'Zd 4:3': 'Neboť do odpočinku vcházíme, jen když uvěříme, jak řekl: »Takže jsem přisahal v svém hněvu: ,Nikdy nevejdou do mého odpočinku’, ačkoli jeho »činy« se staly již od stvoření světa.', 'Zd 4:4': 'Vždyť kdesi řekl o sedmém dni takto: »I odpočinul Bůh v sedmý den ode všech svých činů.«', 'Zd 4:5': 'A zde zase: „»Nikdy nevejdou do mého odpočinku«. ', 'Zd 4:6': 'Poněvadž tedy zůstává v platnosti, že někteří do něho vejdou, a poněvadž ti, kterým se dříve dostalo té radostné zvěsti, pro nevěru nevešli, ', 'Zd 4:7': 'určuje zase jakýsi den: »Dnes«, když u Davida praví po dlouhé době, jak již bylo řečeno: »Dnes, uslyšíte-li jeho hlas, nezatvrzujte svých srdcí!« ', 'Zd 4:8': 'Kdyby je totiž byl Jozue uvedl do odpočinku, nebyl by mluvil o jiném, pozdějším dnu. ', 'Zd 4:9': 'Zůstává tedy ještě v platnosti sobotní odpočinek pro lid Boží; ', 'Zd 4:10': 'neboť, »kdo vešel do jeho odpočinku, ten také odpočinul od svých činů jako Bůh od svých«. ', 'Zd 4:11': 'Pospěšme si tedy vejíti do onoho odpočinku, aby nikdo podle téhož příkladu neupadl do neposlušnosti. ', 'Zd 4:12': 'Neboť slovo Boží je živé, působivé a ostřejší než každý dvojsečný meč; proniká až tam, kde se dělí duše a duch, klouby a morek, a je schopno posouditi touhy a myšlenky srdce; ', 'Zd 4:13': 'není tvora, který by byl skryt před ním; všecko je nahé a odhalené před jeho očima. Před tím máme odpovědnost. ', 'Zd 4:14': 'Poněvadž tedy máme velekněze velikého, který prošel nebesy, Ježíše, Syna Božího, držme se svého vyznání. ', 'Zd 4:15': 'Neboť nemáme velekněze, který by nebyl schopen míti soucit s našimi slabostmi, ale takového, který jest ve všem vyzkoušen podobným způsobem jako my, ovšem bez hříchu. ', 'Zd 4:16': 'Přistupujme tedy směle k trůnu milosti, abychom přijali milosrdenství a nalezli milost k pomoci v pravý čas.', 'Zd 5:1': 'Každý velekněz totiž, který bývá vybírán z lidí, jest ustanovován jako zástupce lidí v Božských věcech, aby přinášel dary a oběti za hříchy, ', 'Zd 5:2': 'a je schopen míti soucit s lidmi, kteří z nevědomosti bloudí, poněvadž i sám podléhá slabosti; ', 'Zd 5:3': 'pro tuto slabost musí nejen za lid, ale i za sebe přinášeti oběť za hřích. ', 'Zd 5:4': 'Je to hodnost, kterou si nikdo sám nevybírá, ale je k ní povoláván Bohem, jako Aron. ', 'Zd 5:5': 'Tak si ani Kristus sám neosobil slávu velekněžství, ale dal mu ji ten, jenž mu řekl: »Syn můj jsi ty, já jsem tě dnes zplodil«, ', 'Zd 5:6': 'jak praví také na jiném místě: »Ty jsi kněz na věky, podle řádu Melchisedechova.« ', 'Zd 5:7': 'Ve dnech své tělesnosti obětoval s mocným křikem a se slzami modlitby a přímluvné prosby tomu, který byl mocen zachrániti jej od smrti, a byl vyslyšen pro svou bázeň Boží; ', 'Zd 5:8': 'ačkoli byl Synem, mučením se naučil poslušnosti, ', 'Zd 5:9': 'tak došel dokonalosti a všem, kteří jsou ho poslušní, se stal působcem věčné spásy, ', 'Zd 5:10': 'když byl prohlášen od Boha za velekněze podle řádu Melchisedechova.', 'Zd 5:11': 'O tom bych měl mnoho co říci, ale to se dá těžko vysvětliti, protože jste se stali nedoslýchavými. ', 'Zd 5:12': 'Vždyť byste touto dobou již měli býti učiteli, ale vy znovu potřebujete, aby vás někdo učil začátečním základům Božích slov; ukázala se u vás potřeba mléka, ne hutného pokrmu. ', 'Zd 5:13': 'Komu se dostává mléka, je nezkušený v slovu o spravedlnosti, je pouhé nemluvně; ', 'Zd 5:14': 'hutný pokrm je pro dokonalé, pro ty, kdož svým složením mají svá čidla vyškolená, aby dovedli rozeznávati dobro a zlo. ', 'Zd 6:1': 'Zanechme proto počátečního slova o Kristu a postupujme k dokonalosti; nehodláme znova klásti základy: pokání z mrtvých skutků, víru v Boha, ', 'Zd 6:2': 'učení o omývání, vkládání rukou, vzkříšení mrtvých, věčný trest. ', 'Zd 6:3': 'I to učiníme, jestliže Bůh dovolí. ', 'Zd 6:4': 'Neboť, když lidé byli již jednou osvíceni, když okusili nebeského daru, stali se účastnými Ducha svatého, ', 'Zd 6:5': 'okusili krásy Božího slova a moci budoucího věku, ', 'Zd 6:6': 'a pak odpadli, takové není možno zas obnovovati k pokání, protože si znova křižují Syna Božího a činí jej předmětem posměchu. ', 'Zd 6:7': 'Neboť jen země, která pije déšť často na ni přicházející a plodí rostliny vhodné těm, pro které je vzdělávána, jest účastná Božího požehnání; ', 'Zd 6:8': 'ale země, která vydává trní a bodláčí, je zavržená a jest blízká prokletí, konec pak je spálení.', 'Zd 6:9': 'I když takto mluvíme, jsme stran vás, milovaní, přesvědčeni o lepším stavu, který směřuje k spáse. ', 'Zd 6:10': 'Vždyť Bůh není nespravedlivý: nezapomene na to, co jste vykonali, ani na lásku, kterou jste k vůli němu prokázali a dosud prokazujete v službě svatým. ', 'Zd 6:11': 'Toužíme však, aby každý z vás projevoval stejnou horlivost, co se týče naplnění naděje, až do konce, ', 'Zd 6:12': 'tak abyste neotupěli, nýbrž napodobovali ty, kterým se pro vytrvalou víru dostává splnění slibů.', 'Zd 6:13': 'Když totiž Bůh Abrahamovi dal slib, neměl nikoho vyššího, při kom by mohl přisahati, proto přisahal při sobě samém ', 'Zd 6:14': 'a řekl: »Bohatě ti požehnám a hojně tě rozmnožím.“ ', 'Zd 6:15': 'Tak Abraham vytrvalostí dosáhl toho, co mu bylo slíbeno. ', 'Zd 6:16': 'Jako totiž lidé přisahají při někom vyšším a přísaha jest jim zárukou, která končí každý odpor, ', 'Zd 6:17': 'tak Bůh, když plněji chtěl dědicům slibu ukázati, jak neproměnné jest jeho rozhodnutí, použil přísahy jako prostředku, ', 'Zd 6:18': 'abychom měli mocné povzbuzení skrze dvě neproměnné věci, v nichž Bůh nemůže selhati, my, kteří jsme nalezli útočiště v tom, abychom dosáhli naděje ležící před námi. ', 'Zd 6:19': 'Tato naděje jest kotvou duše bezpečnou a pevnou, která proniká až do vnitřku za oponu, ', 'Zd 6:20': 'kam jako předchůdce za nás vstoupil Ježíš, když se stal věčným veleknězem podle řádu Melchisedechova. ', 'Zd 7:1': 'Tento Melchisedech totiž, král Sálemu, kněz Boha nejvyššího, jenž vyšel vstříc Abrahamovi vracejícímu se od porážky králů a požehnal mu, ', 'Zd 7:2': 'jemuž také Abraham přidělil desátek ze všeho, jest především (jak se překládá jeho jméno »král spravedlnosti«, potom král Sálemu, to znamená »král pokoje«; ', 'Zd 7:3': 'byl bez otce, bez matky, bez rodokmenu, jeho dny neměly začátku a jeho život neměl konce, ale podobně jako Syn Boží zůstává knězem trvale.', 'Zd 7:4': 'Hleďte, jak vznešený je to muž, že mu sám praotec Abraham dal desátek ze zisku! ', 'Zd 7:5': 'Ti z potomků Léviho, kteří nastupují na kněžský úřad, mají podle zákona příkaz ukládati desátek lidu, to jest vlastním bratřím, kteří přece také jsou potomstvem Abrahamovým. ', 'Zd 7:6': 'Zde však muž, jehož rodokmen nebyl z nich, přijal desátek od Abrahama a požehnal tomu, jenž byl nositelem slibu.', 'Zd 7:7': 'Není sporu o tom, že jen menší může přijímati požehnání od většího. ', 'Zd 7:8': 'Zde přijímají desátek smrtelní lidé, tam však někdo, o kom je svědectví, že žije. ', 'Zd 7:9': 'Ať tak dím: v Abrahamovi byl uložen desátek i Lévimu, ačkoliv on jinak desátek přijímá; ', 'Zd 7:10': 'neboť byl ještě v bedrech svého praotce, když mu Melchisedech přišel naproti. – ', 'Zd 7:11': 'Kdyby tedy skrze levitské kněžství byla nastala dokonalost, vždyť lid jest k němu zákonem zavázán, nač bylo ještě třeba, aby povstal jiný kněz podle řádu Melchisedechova a nebyl nazýván prostě podle řádu Aronova? ', 'Zd 7:12': 'Vždyť změnou kněžství nastává nutně také změna zákona. ', 'Zd 7:13': 'Ten, na nějž se vztahuje tento výrok, byl z jiného kmene, z něhož nikdo nepřisluhoval oltáři, ', 'Zd 7:14': 'neboť jest dobře známo, že náš Pán vzešel z kmene Judova, a vzhledem k tomuto kmeni Mojžíš nic neřekl o kněžích. ', 'Zd 7:15': 'A jest to ještě mnohem zřejmější, když povstává kněz jiný, podobný Melchisedechovi, ', 'Zd 7:16': 'kněz, jenž se knězem stal ne podle zákona příkazu o tělesném původu, nýbrž mocí nezničitelného života. ', 'Zd 7:17': 'Neboť svědectví o něm zní: »Ty jsi na věky knězem podle řádu Melchisedechova.«', 'Zd 7:18': 'Tím se sice ruší předcházející příkaz pro jeho slabost a neužitečnost, ', 'Zd 7:19': 'vždyť zákon nic neučinilo dokonalým, ale zavádí se lepší naděje, skrze niž se blížíme k Bohu. ', 'Zd 7:20': 'A podle toho, že se to nestalo bez přísahy, vždyť oni se stali kněžími bez přísahy, ', 'Zd 7:21': 'on však s přísahou od toho, jenž mu řekl: »Přisáhl Pán a nebude toho litovati: ,Ty jsi knězem na věky’«,', 'Zd 7:22': 'podle toho se stal Ježíš ručitelem lepší smlouvy. ', 'Zd 7:23': 'Oni se stávali kněžími ve větším počtu, protože jim smrt bránila trvale zůstávati, ', 'Zd 7:24': 'on však, poněvadž zůstává na věky, má kněžský úřad, jenž nepřechází na nikoho jiného. ', 'Zd 7:25': 'Proto také může navždycky spasiti ty, kteří skrze něj přicházejí k Bohu, neboť je stále živ, aby je zastupoval. ', 'Zd 7:26': 'Takový velekněz se nám hodil, svatý, nevinný, neposkvrněný, oddělený od hříšníků, povýšený nad nebesa, ', 'Zd 7:27': 'jenž není denně nucen, jako obyčejní velekněží, napřed přinášeti oběti za své vlastní hříchy a teprve potom za hříchy lidu; neboť to učinil jednou provždy, když obětoval sám sebe. ', 'Zd 7:28': 'Zákon totiž ustanovuje za velekněží lidi, kteří jsou stiženi slabostí, ale slovo přísahy, jež nastoupila po zákonu, ustanovuje Syna, jenž jest dokonalým učiněn na věky.', 'Zd 8:1': 'Hlavní věc při tom, co bylo řečeno, jest: máme takového velekněze, který se usadil po pravici trůnu Majestátu v nebesích ', 'Zd 8:2': 'a koná službu v svatyni, totiž v pravém stánku, jejž postavil Pán, ne člověk.', 'Zd 8:3': 'Každý velekněz totiž bývá ustanovován k tomu, aby přinášel dary a oběti; proto je nutno, aby také měl, co by přinášel. ', 'Zd 8:4': 'Kdyby byl na zemi, ani by nebyl knězem, poněvadž tu jsou již kněží, kteří přinášejí dary podle zákona; ', 'Zd 8:5': 'ovšem ti konají službu jen při obrazu a stínu nebeské svatyně, jak bylo řečeno Mojžíšovi, když se chystal zřizovati stánek: »Hleď, pravil Bůh, ať uděláš všecko podle vzoru, jenž ti byl ukázán na hoře«. ', 'Zd 8:6': 'Nyní však služba, která mu byla svěřena, je o to významnější, oč vyšší smlouvy prostředníkem jest, uzákoněné vyššími sliby. ', 'Zd 8:7': 'Kdyby totiž ona první smlouva byla bezvadná, nehledalo by se místo pro druhou. ', 'Zd 8:8': 'Ale Bůh s výtkou proti nim praví: »Hle, jdou dni, praví Pán, kdy provedu s domem izraelským a s domem judským novou smlouvu, ', 'Zd 8:9': 'ne jako byla smlouva, kterou jsem uzavřel s jejich otci v den, kdy jsem je ujal za ruku, abych je vyvedl ze země Egyptské, protože oni nevytrvali v mé smlouvě a já jsem se jich zřekl, praví Pán. ', 'Zd 8:10': 'Toto je smlouva, kterou smluvím s domem izraelským až uplynou ony dni, praví Pán: Dám jim své zákony do mysli, na srdce jim je napíši, budu jim Bohem, a oni mi budou lidem. ', 'Zd 8:11': 'Již nebude učiti občan občana a bratr bratra řka ,Poznej Boha’, poněvadž mě všichni budou znáti, od malého do velkého.', 'Zd 8:12': 'Budu míti slitování s jejich nepravostmi a na jejich hříchy již nebudu vzpomínati.« ', 'Zd 8:13': 'Když mluví o »nové« smlouvě, tím prohlašuje tu první za zastaralou. Co je zastaralé nebo stárne, jest blízko zániku.', 'Zd 9:1': 'I první smlouva měla ovšem pravidla bohoslužby a uspořádanou svatyni. ', 'Zd 9:2': 'Byl zřízen přední stánek, v\xa0něm byly svícny, stůl a předložené chleby, ten se nazývá »Svatyně«. ', 'Zd 9:3': 'Za druhou oponou byl stánek nazývaný »Svatyní svatyň«; ', 'Zd 9:4': 'obsahovala zlatý kadidelný oltář a truhlu smlouvy, se všech stran pokrytou zlatem, v ní byla zlatá nádoba s manou a hůl Aronova, jež vypučela, a desky smlouvy; ', 'Zd 9:5': 'nad ní cherubínové Slávy, zastiňující slitovnici. O tom nyní nehodlám mluviti v podrobnostech.', 'Zd 9:6': 'Když je tak všecko zařízeno, do předního stánku stále vcházejí kněží konající bohoslužbu, ', 'Zd 9:7': 'do druhého stánku jen jednou za rok sám velekněz, a to nikdy bez krve, kterou obětuje za sebe i za přestupky lidu spáchané z nevědomosti. ', 'Zd 9:8': 'Tím naznačuje Duch svatý, že ještě není zjevná cesta do Svatyně, dokud ještě trvá první stánek, ', 'Zd 9:9': 'což pro přítomný čas není leč podobenstvím, a dokud se v něm přinášejí dary a oběti, jež přece nejsou s to, aby učinily v svědomí dokonalým toho, kdo tak Bohu slouží, ', 'Zd 9:10': 'poněvadž se týkají jen pokrmů a nápojů a rozmanitého omývání – samá zevnější pravidla určená jen do té doby, než nastane náprava.', 'Zd 9:11': 'Když se však objevil Kristus jako velekněz budoucích hodnot, vešel vyšším a dokonalejším stánkem, ne udělaným rukama, to jest nepocházejícím z tohoto tvorstva, ', 'Zd 9:12': 'ani s krví kozlů a telat, ale s vlastní krví do Svatyně. Zjednal věčné vykoupení. ', 'Zd 9:13': 'Neboť, jestliže již krev kozlů a býků a popel jalovice, kropící znečištěné, posvěcuje k čistotě těla, ', 'Zd 9:14': 'oč více krev Krista, jenž věčným Duchem sám sebe jako oběť bez poskvrny obětoval Bohu, očistí vaše svědomí od mrtvých skutků, abyste mohli sloužiti Bohu živému! ', 'Zd 9:15': 'Proto jest prostředníkem nové smlouvy, aby povolaní přijali jako splnění slibu věčné dědictví, když již nastala smrt na vykoupení z hříchů spáchaných za první smlouvy. ', 'Zd 9:16': 'Neboť kde je smlouva závěti musí býti prokazována smrt toho, kdo učinil odkaz. ', 'Zd 9:17': 'Smlouva závěti je platná jen při mrtvých, kdežto, dokud odkazatel žije, nemá ještě účinnosti. ', 'Zd 9:18': 'Proto také ani první smlouva Božího odkazu nebyla zasvěcena bez krve. ', 'Zd 9:19': 'Neboť, když Mojžíš oznámil všemu lidu všecky příkazy podle zákona, vzal krev telat a kozlů s vodou, s šarlatovou vlnou a yzopem, pokropil samu knihu i všechen lid ', 'Zd 9:20': 'a řekl: »To je krev smlouvy, kterou o vás Bůh nařídil«. ', 'Zd 9:21': 'Také stánek a všecko bohoslužebné nářadí pokropil krví stejným způsobem. ', 'Zd 9:22': 'Ba skoro všecko se podle zákona čistí krví, a bez vylití krve není odpuštění. ', 'Zd 9:23': '»Obrazy nebeských zařízení« je nutno čistiti tímto způsobem, ale vlastní nebeská zařízení vyžadují vznešenějších obětí, než jsou tyto. ', 'Zd 9:24': 'Neboť Kristus nevešel do svatyně udělané lidskou rukou, což není leč napodobenina té pravé, nýbrž do samého nebe, aby se zjevil před Boží tváří v náš prospěch; ', 'Zd 9:25': 'také ne, aby často obětoval sám sebe, jako velekněz vchází do svatyně každého roku s cizí krví, ', 'Zd 9:26': 'sic jinak by byl musil od stvoření světa častokrát podstoupiti utrpení. Ne tak! Ale zjevil se jen jednou na konci věků, aby svou obětí zrušil hříchy. ', 'Zd 9:27': 'Jako jest lidem uloženo jednou umříti a potom nastane soud, ', 'Zd 9:28': 'tak i Kristus byl jen jednou obětován, aby na sebe vzal hříchy mnohých a aby se podruhé objevil bez hříchu k spáse těm, kteří ho očekávají.', 'Zd 10:1': 'Poněvadž zákon má pouhý stín budoucích hodnot, ne samu podobu skutečností, nemůže svými každoročně stejnými obětmi, jež stále přinášejí, nikdy dokonalými činiti ty, kdož takto přicházejí. ', 'Zd 10:2': 'Což nebyly by jinak přestaly oběti, protože by ti, kteří obětují, jednou jsouce očištěni, již neměli žádného vědomí hříchů? ', 'Zd 10:3': 'Místo toho je v nich každého roku připomínka hříchů. ', 'Zd 10:4': 'Neboť krev býků a kozlů není s to, aby sňala hříchy. ', 'Zd 10:5': 'Proto Kristus, když vstupuje do světa, praví: »Nechtěl jsem oběti ani daru; přichystal jsi mi však tělo;', 'Zd 10:6': 'v zápalných obětech a v obětech za hřích jsi neměl záliby.', 'Zd 10:7': 'Tu jsem řekl: ,Hle, jdu – ve svitku knihy jest o mně psáno –,abych činil tvou vůli, Bože‘.« ', 'Zd 10:8': 'Napřed řekl: „Oběti a darů a zápalných obětí a obětí za hřích jsi nechtěl ani jsi v nich neměl záliby“, jak se obětují podle zákona,', 'Zd 10:9': 'potom dodal: „Hle, jdu, abych činil tvou vůli.“ To první ruší, aby zřídil to druhé. ', 'Zd 10:10': 'Touto vůlí jsme posvěceni obětí těla Ježíše Krista jednou provždy. ', 'Zd 10:11': 'Dále: Každý kněz stojí denně v bohoslužbě a častokrát přináší tytéž oběti, jež vůbec nejsou s to, aby sňaly hříchy; ', 'Zd 10:12': 'tento však přinesl jen jednu oběť za hříchy a trvale usedl po pravici Boží, ', 'Zd 10:13': 'a dále jen čeká, až mu budou nepřátelé položeni k nohám za podnož. ', 'Zd 10:14': 'Neboť jedinou obětí trvale učinil dokonalými ty, kdož se dávají posvětiti.', 'Zd 10:15': 'Také Duch svatý nám vydává svědectví, neboť po slovu:', 'Zd 10:16': '»Toto jest smlouva, kterou s nimi smluvím; Po oněch dnech – praví Pán – dám jim své zákony do srdcí, napíši je do jejich mysli«', 'Zd 10:17': 'dodává: »a jistě nebudu již nikdy vzpomínati na jejich hříchy a nepravosti«. ', 'Zd 10:18': 'Kde ty jsou odpuštěny, již není obětí za hřích.', 'Zd 10:19': 'Bratří, když tedy máme důvěru, že smíme vejíti do Svatyně Ježíšovou krví, ', 'Zd 10:20': 'touto novou a živou cestou, kterou nám zasvětil skrze oponu, to jest skrze své tělo, ', 'Zd 10:21': 'a když máme velikého kněze nad domem Božím, ', 'Zd 10:22': 'přicházejme s opravdovým srdcem, v plné jistotě víry; naše srdce jsou pokropením očištěna od zlého svědomí, naše tělo omyto čistou vodou. ', 'Zd 10:23': 'Držme neúchylně naději, kterou vyznáváme, vždyť ten, kdo nám ten slib dal, je věrný! ', 'Zd 10:24': 'Všímejme si jeden druhého a podněcujme se k lásce a k dobrým skutkům; ', 'Zd 10:25': 'neopouštějme našich shromáždění, jak někteří mají ve zvyku, ale povzbuzujme se, a to tím více, že vidíte, jak se ten Den blíží.', 'Zd 10:26': 'Neboť, jestliže schválně hřešíme, když jsme již přijali poznání pravdy, není více možná oběť za hříchy, ', 'Zd 10:27': 'ale jen hrozné očekávání soudu a spalující hněv, jenž bude ztravovati odpůrce Boží.', 'Zd 10:28': 'Kdokoli pohrdne zákonem Mojžíšovým, musí »na svědectví dvou nebo tří zemříti« bez milosrdenství.', 'Zd 10:29': 'Oč horšího trestu myslíte bude uznán za hodná ten, kdo šlape po Synu Božím, kdo za něco všedního pokládá krev smlouvy, kterou byl posvěcen, kdo se vysmívá Duchu milosti? ', 'Zd 10:30': 'Vždyť víme, kdo řekl: »Mně náleží pomsta, já odplatím!« A jinde: »Pán bude souditi svůj lid«. ', 'Zd 10:31': 'Je hrozná věc upadnouti do rukou Boha živého.', 'Zd 10:32': 'Vzpomínejte si na dřívější dni, v kterých se vám dostalo světla, a vy jste pak přestáli zápas s mnohým utrpením, ', 'Zd 10:33': 'jednak když jste sami byli jako na divadle vydáváni urážkám a útisku, jednak když jste cítili účast s těmi, kterým se tak vedlo. ', 'Zd 10:34': 'Vždyť jste trpěli spolu s vězni, snesli jste s radostí, že vám byl uloupen majetek, neboť jste věděli, že máte lepší, trvalý statek.', 'Zd 10:35': 'Neodhazujte tedy svou důvěru, vždyť je v ní naděje na bohatou odplatu. ', 'Zd 10:36': 'Potřebujete vytrvalosti, tak abyste, až vykonáte vůli Boží, sklidili splnění slibu. ', 'Zd 10:37': '»Již jen chvilku malou, zcela malou, a ten, jenž má přijíti, přijde, neomešká se;', 'Zd 10:38': 'můj spravedlivý z víry bude živ, a jestliže by ochabl nemá v něm má duše zalíbení.«', 'Zd 10:39': 'My přece nejsme lidé ochablosti, abychom zahynuli, ale lidé víry, abychom získali svou duši.', 'Zd 11:1': 'Víra jest základ věcí, jichž se nadějeme, a přesvědčenost o věcech, jichž nevidíme. ', 'Zd 11:2': 'Jí dávní lidé získali příznivé svědectví. ', 'Zd 11:3': 'Vírou chápeme, že slovem Božím byly ustaveny světy, takže to, co se vidí, nepovstalo z toho, co se jeví. ', 'Zd 11:4': 'Vírou obětoval Ábel Bohu oběť bohatší než Kain, a pro ni se mu dostalo osvědčení, že je spravedlivý – Bůh sám dal toto osvědčení jeho [obětním] darům – pro ni zemřel, ale stále ještě mluví. ', 'Zd 11:5': 'Vírou byl Enoch přenesen do nebe, aniž uviděl smrt; »nebyl nalezen, protože Bůh jej přenesl«; ještě než byl přenesen, dostalo se mu osvědčení, že »se zalíbil Bohu«,', 'Zd 11:6': 'bez víry však není možno zalíbiti se, neboť, kdo chce přijíti k Bohu, musí věřiti, že Bůh jest a že dává svou mzdu těm, kdož ho hledají. ', 'Zd 11:7': 'Vírou Noe, když mu bylo dáno zjevení o věcech, které ještě nemohly býti viděny, v bázni Boží přichystal archu na záchranu své rodiny, čímž vynesl soud nad světem a stal se dědicem spravedlnosti skrze víru. ', 'Zd 11:8': 'Vírou Abraham uposlechl, když byl povolán, aby se vystěhoval na místo, jehož se mu mělo dostati v dědičné držení; vystěhoval se, ač nevěděl, kam jde. ', 'Zd 11:9': 'Vírou se usadil v zemi zaslíbené jako v cizí, bydlil v stanech s Izákem a s Jákobem, kteří byli spoludědici téhož slibu; ', 'Zd 11:10': 'neboť čekal na město, které má pevné základy, jehož stavitelem a budovatelem jest sám Bůh.', 'Zd 11:11': 'Vírou dokonce Sára přijala moc, aby se v ní ujalo símě, ač jí věk k tomu již minul, protože pokládala původce slibu za hodnověrného. ', 'Zd 11:12': 'Proto také z jednoho, a to ještě k tomu již odumřelého, se zrodilo množství potomstva jako hvězd na nebi a jako nesčetného písku na břehu moře. ', 'Zd 11:13': 'Tito všichni zemřeli ve víře, ač se nedožili splnění slibů, ale jen z dálky je uviděli a pozdravili, a vyznali, že jsou na zemi jen cizinci a přistěhovalci. ', 'Zd 11:14': 'Neboť lidé, kteří to říkají, dávají najevo, že hledají pravou vlast. ', 'Zd 11:15': 'Kdyby vzpomínali jenom na zemi, z níž se vystěhovali, měli by dosti času vrátiti se; ', 'Zd 11:16': 'ale oni směřují k lepší vlasti, totiž nebeské. Proto se Bůh nestydí nazývati jejich Bohem, neboť jim připravil Město.', 'Zd 11:17': 'Vírou »obětoval Abraham Izáka, když jej Bůh zkoušel«; chtěl obětovati jediného syna, ačkoli přijal slib a ', 'Zd 11:18': 'ačkoli mu bylo řečeno: »V Izákovi ti bude v život uvedeno potomstvo«, ', 'Zd 11:19': 'poněvadž uvážil, že Bůh jest mocen i z mrtvých křísiti; proto jej také – v podobenství řečeno – znova dostal. ', 'Zd 11:20': 'Vírou požehnal Izák Jákobovi a Ezauovi se zřetelem na budoucnost. ', 'Zd 11:21': 'Vírou Jákob při smrti požehnal každému ze synů Jozefových a »poklonil se nad vrcholem své holi«. ', 'Zd 11:22': 'Vírou Jozef na samém konci života vzpomínal na východ synů izraelských a nařídil, co se má státi s jeho kostmi. ', 'Zd 11:23': 'Vírou byl Mojžíš hned po narození »ukryt na tři měsíce« od svých rodičů, poněvadž viděli, že »je dítě krásné«, a nezalekli se rozkazu královského. ', 'Zd 11:24': 'Vírou Mojžíš, když vyrostl, odepřel býti nazýván synem faraónovy dcery ', 'Zd 11:25': 'a raději zvolil trpěti spolu s lidem Božím, než míti chvilkový hříšný požitek; ', 'Zd 11:26': 'pokládal »potupu s Mesiášem« za větší bohatství než všecky poklady Egypta. Vzhlížel totiž k odplatě. ', 'Zd 11:27': 'Vírou opustil Egypt, ne že by se byl zalekl hněvu králova, neboť byl vytrvalý, jako by Neviditelného viděl. ', 'Zd 11:28': 'Vírou slavil slavnost beránka a vykonal kropení krví, aby se zhoubce nemohl dotknouti jejich prvorozených. ', 'Zd 11:29': 'Vírou prošli Rudým mořem jako po suché zemi, kdežto Egypťané byli pohlceni, když se o to pokusili. ', 'Zd 11:30': 'Vírou padly hradby Jericha, obléhané po sedm dní. ', 'Zd 11:31': 'Vírou nevěstka Raab nezahynula s neposlušnými, poněvadž pokojně přijala vyzvědače.', 'Zd 11:32': 'Co bych měl dále vypravovati? Nedostávalo by se mi času, abych vypočítal všecko o Gedeonovi, Barákovi, Samsonovi, Jeftovi, Davidovi, Samuelovi a o prorocích, ', 'Zd 11:33': 'kteří vírou přemohli královské říše, vykonali spravedlnost, obdrželi sliby, zavřeli tlamy lvům,', 'Zd 11:34': 'uhasili moc ohně, unikli ostří meče, nabyli síly ze slabosti, osvědčili se silnými ve válce, zatlačili šiky cizinců. ', 'Zd 11:35': 'Ženám se vrátili někteří mrtví vzkříšeni; jiní byli lámáni kolem a nepřijali osvobození, aby dosáhli lepšího vzkříšení; ', 'Zd 11:36': 'jiní se podrobili zkoušce výsměchu a bičování, ano i pout a žalářů; ', 'Zd 11:37': 'byli ukamenováni, útrpným právem vyslýcháni, rozřezáni, zemřeli rozsekáni mečem, toulali se oděni ovčími rouny a kozími kůžemi, strádali, zakoušeli útisk a násilí; ', 'Zd 11:38': 'lidé, jakých svět nebyl hoden, bloudili po pouštích, horách, jeskyních a doupatech země.', 'Zd 11:39': 'Žádný z nich ze všech, ač měli osvědčení svou vírou, nesklidil splnění slibu, ', 'Zd 11:40': 'neboť Bůh měl před očima něco lepšího k vůli nám, aby nedošli dokonalosti bez nás.', 'Zd 12:1': 'Nuže tedy my, když máme kolem sebe tak veliký oblak svědků, odhoďme všecku přítěž a hřích, snadno nás obklopující, a podstupme vytrvale závodní běh, který je nám určen; ', 'Zd 12:2': 'hleďme při tom na Ježíše jako na vůdce a dokonavatele víry, jenž místo radosti, která se mu nabízela, podstoupil kříž, nedbal na potupu a nyní jest usazen po pravici trůnu Božího. ', 'Zd 12:3': 'Všimněte si obdoby s tím, jenž snesl takový odpor hříšníků proti sobě, ať neochabujete a neklesnete na svých duších. ', 'Zd 12:4': 'Vždyť jste ještě nekladli až do krve odpor v zápase proti hříchu.', 'Zd 12:5': 'Zapomněli jste na povzbuzení, v němž Bůh s vámi rozmlouvá jako se syny? »Synu můj, neber lehce výchovu Páně! Neochabuj, když býváš od něho kárán; ', 'Zd 12:6': 'neboť, koho Pán miluje, toho vychovává, a švihá každého syna, kterému je nakloněn.« ', 'Zd 12:7': 'Snášejte utrpení jako výchovu; jako se syny nakládá s vámi Bůh. Kterého pak syna otec nevychovává? ', 'Zd 12:8': 'Kdybyste byli bez výchovy, jaké jsou účastni všichni ostatní, byli byste cizí děti, ne synové. ', 'Zd 12:9': 'Dále: měli jsme své tělesné otce za vychovatele a ctili jsme je; nemáme se mnohem spíše podříditi Otci duchů, abychom došli života? ', 'Zd 12:10': 'Oni nás vychovávali jen pro krátkou dobu podle svého zdání, Bůh nás vychovává k našemu dobru, abychom se stali účastnými jeho svatosti. ', 'Zd 12:11': 'Každá výchova se ovšem na tu chvíli nezdá radostnou, ale krušnou, potom však nese pokojné ovoce spravedlivého života těm, kteří jí byli vycvičeni. ', 'Zd 12:12': 'Proto „narovnejte ochablé paže a skleslá kolena, ', 'Zd 12:13': 'připravte pro své nohy přímé stezky“, aby, co je chromé, se nevymklo, nýbrž raději bylo vyléčeno.', 'Zd 12:14': 'Usilujte o pokoj se všemi a o svatost, bez které nikdo nespatří Pána. ', 'Zd 12:15': 'Mějte se na pozoru, aby se nikdo nepřipravoval o milost Boží, aby »nevyrůstal žádný hořký kořen a nebyl na obtíž«; byli by tím mnozí poskvrněni. ', 'Zd 12:16': 'Ať nikdo není necudný nebo světsky smýšlející, jako Ezau, jenž se za jediné najedení zbavil svého práva prvorozenství. ', 'Zd 12:17': 'Je vám přece známo, že by byl potom rád měl dědičný podíl v požehnání, ale byl odmítnut, nedostalo se mu totiž možnosti pokání, ačkoli ho hledal se slzami.', 'Zd 12:18': 'Nepřistoupili jste zajisté k hmatnému a hořícímu ohni a k mlze, k temnotě, k bouři, ', 'Zd 12:19': 'k zvuku polnice a k hlasu řečí, při kterém si posluchači vyprosili, aby k tomu nebyla přidána slova – ', 'Zd 12:20': 'neboť nedovedli snésti, co bylo nařizováno: »Dotkne-li se i jen zvíře té hory, bude ukamenováno«; ', 'Zd 12:21': 'ano, tak strašné bylo to zjevení, že Mojžíš řekl: „Jsem přestrašen a chvěji se“ – ', 'Zd 12:22': 'ale přistoupili jste k hoře Siónu a k městu Boha živého, k nebeskému Jeruzalému, k desetitisícům andělů, k slavnostnímu shromáždění', 'Zd 12:23': 'a k církvi prvorozených, zapsaných v nebi, a k Bohu, soudci všech, k duchům spravedlivých, kteří došli dokonalosti, ', 'Zd 12:24': 'a k prostředníku nové smlouvy Ježíšovi, a k pokropení krví, jež mluví mohutněji než krev Ábelova. ', 'Zd 12:25': 'Mějte se na pozoru, ať neodmítnete toho, kdo k vám mluví. Neboť, jestliže oni, kteří odmítli toho, jenž na zemi učinil své zjevení, neunikli, tím méně my, když bychom se odvrátili od toho, kdo mluví s nebe;', 'Zd 12:26': 'tehdy jeho hlas zatřásl zemí, nyní však slibuje: »Ještě jednou zatřesu nejen zemí, ale i nebem«. ', 'Zd 12:27': 'Slova »ještě jednou« naznačují proměnu těch věcí, které budou třeseny, poněvadž jsou jen stvořené, aby zůstaly ty, které nemohou být otřeseny. ', 'Zd 12:28': 'Proto buďme vděčni za to, že se nám dostává království, jež nemůže být otřeseno; touto vděčností služme Bohu tak, aby se mu to líbilo, s bázní a strachem, ', 'Zd 12:29': 'neboť náš Bůh jest »oheň ztravující«.', 'Zd 13:1': 'Ať trvá láska k bratřím. ', 'Zd 13:2': 'Nezapomínejte na pohostinnost, neboť pohostinností někteří nevědomky měli anděly za hosty. ', 'Zd 13:3': 'Buďte pamětlivi vězňů, jako byste také byli vězni; buďte pamětlivi týraných, poněvadž i vy sami jste v těle.', 'Zd 13:4': 'Manželství budiž u všech váženo a manželské lože neposkvrnitelné; neboť Bůh bude souditi necudné a cizoložníky.', 'Zd 13:5': 'Váš život budiž prost lakomství; buďte spokojeni s tím, co máte, vždyť Bůh sám řekl: »Jistě se tě nezřeknu, jistě tě neopustím.« ', 'Zd 13:6': 'Tak smíme směle říkati: »Pán je můj pomocník, nebudu se báti. Co mi může učiniti člověk?«', 'Zd 13:7': 'Pamatujte na své vůdce, kteří vám mluvili slovo Boží; vzhlížejte na to, jak skončili svůj život a napodobujte jejich víru.', 'Zd 13:8': 'Ježíš Kristus jest týž včera i dnes i na věky. ', 'Zd 13:9': 'Nedávejte se unášeti rozmanitými a cizími naukami. Jest krásné, má-li člověk srdce utvrzené milostí, ne předpisy o pokrmech; kdo jen s těmi zachází, nic nezíská. ', 'Zd 13:10': 'Máme oltář, s něhož jísti nemají práva služebníci stánku.', 'Zd 13:11': 'Těla zvířat, jejichž krev bývá vnášena veleknězem do svatyně, bývají spalována venku za ohradou. ', 'Zd 13:12': 'Proto také Ježíš trpěl za branou, aby vlastní krví posvětil lid. ', 'Zd 13:13': 'Nuže, vycházejme k němu za ohradu, nesme jeho potupu, ', 'Zd 13:14': 'vždyť zde nemáme trvalého města, ale hledáme budoucí. ', 'Zd 13:15': 'Skrze něj tedy stále přinášejme oběť chvály Bohu, to jest ovoce svých rtů, které vyznávají jeho jméno.', 'Zd 13:16': 'Nezapomínejte na dobročinnost a sdílnost, neboť takové oběti jsou Bohu milé.', 'Zd 13:17': 'Poslouchejte svých vůdců a buďte jim povolni, neboť oni bdí nad vašimi dušemi jako lidé, kteří za ně budou odpovídati; ať to mohou činiti s radostí a ne se vzdechy – to by byla vaše škoda.', 'Zd 13:18': 'Modlete se za nás, neboť jsme si jisti, že naše svědomí je dobré, a chceme ve všem žíti krásně. ', 'Zd 13:19': 'Tím důtklivěji vás k tomu vybízím, abych vám byl tím dříve navrácen.', 'Zd 13:20': 'Bůh pokoje, jenž z mrtvých vyvedl pastýře ovcí velikého pro krev věčné smlouvy, našeho Pána Ježíše, ', 'Zd 13:21': 'utvrď vás ve všem dobrém, abyste splnili jeho vůli, a čiň v nás, co jest milé jemu, skrze Ježíše Krista. Jemu sláva na věky věků! Amen.', 'Zd 13:22': 'Povzbuzuji vás, bratři: sneste trpělivě toto slovo povzbuzení; píši vám arci jen zcela krátce.', 'Zd 13:23': 'Vězte, že náš bratr Timoteus je již propuštěn; přijde-li brzy, uvidím vás s ním.', 'Zd 13:24': 'Pozdravte všecky své vůdce a všecky svaté. Pozdravují vás Italové.', 'Zd 13:25': 'Milost se všemi vámi! '}