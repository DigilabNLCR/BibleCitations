{'2Tm 1:1': 'Pavel, apoštol Krista Ježíše z vůle Boží podle slibu o životě v Kristu Ježíši, ', '2Tm 1:2': 'milovanému synu Timoteovi. Milost, milosrdenství a pokoj od Boha Otce a Krista Ježíše, našeho Pána. ', '2Tm 1:3': 'Jsem vděčen Bohu, kterého již od svých praotců v čistém svědomí uctívám; neustále na tebe pamatuji v svých modlitbách. Ve dne v noci', '2Tm 1:4': 'vzpomínám na tvé slzy, toužím tě uviděti, abych byl naplněn radostí. ', '2Tm 1:5': 'Připomínám si tvou nepokryteckou víru, jež přebývala již dávno v tvé babičce Loidě i v tvé matce Eunice a přebývá – jak jsem přesvědčen – také v tobě.', '2Tm 1:6': 'Pro tu příčinu bych ti rád připomněl, abys v sobě stále živil plamen Božského daru, jehož se ti dostalo vložením mých rukou. ', '2Tm 1:7': 'Vždyť Bůh nám nedal ducha zbabělosti, ale ducha moci, lásky a rozvahy. ', '2Tm 1:8': 'Nestyď se tedy vydávati svědectví pro našeho Pána i pro mne, jeho vězně, ale se mnou se podrob utrpení pro evangelium z moci Boží; ', '2Tm 1:9': 'on nás spasil a povolal svatým povoláním, ne podle našich skutků, ale podle vlastního úmyslu a vlastní milosti, která nám byla dána v\xa0Kristu Ježíši před věčnými časy, ', '2Tm 1:10': 'nyní pak se stala zřejmou ve zjevení našeho Spasitele Krista Ježíše, který zničil smrt a světlem svého evangelia způsobil život a nesmrtelnost;', '2Tm 1:11': 'k tomu jsem já byl ustanoven za hlasatele, apoštola a učitele. ', '2Tm 1:12': 'Pro tu příčinu jsem také v tomto utrpení, ale nestydím se za to; vždyť vím, komu jsem uvěřil, a jsem přesvědčen, že jest mocen zachovat až do onoho dne toto své svěřenství. ', '2Tm 1:13': 'Drž se vzoru zdravých slov, která jsi ode mne slyšel ve víře a v lásce, jež má svůj základ v Kristu Ježíši. ', '2Tm 1:14': 'Zachovej to krásné svěřenství skrze Ducha svatého, který v nás přebývá. ', '2Tm 1:15': 'Víš přece již, že se ode mne odvrátili všichni Azijští, mezi nimi Fygelus a Hermogenes. ', '2Tm 1:16': 'Kéž Bůh prokáže milosrdenství domu Oneziforovu, poněvadž mě často povzbudil a nestyděl se za mé okovy, ', '2Tm 1:17': 'ale, když přibyl do Říma, hned se mě jal hledat a také našel, – ', '2Tm 1:18': 'kéž mu Pán dá, aby došel milosrdenství u Pána v onen den! – a ty sám nejlépe víš, jaké služby mi prokázal v Efezu.', '2Tm 2:1': 'Můj synu, buď silný milostí, jež je v Kristu Ježíši. ', '2Tm 2:2': 'Co jsi ode mne slyšel před mnohými svědky, svěřuj věrným lidem, kteří budou schopni také vyučiti jiné.', '2Tm 2:3': 'Staň se mým spolutrpitelem jako pravý voják Krista Ježíše. ', '2Tm 2:4': 'Kdo je vojákem, neplete se do zaměstnání pro živobytí; chce jen vyhověti tomu, kdo jej najal na vojnu. ', '2Tm 2:5': 'Kdo závodí v zápase, nebývá ověnčen, leč zápasí-li podle pravidel. ', '2Tm 2:6': 'Rolník, který koná namáhavou práci, musí míti první podíl z plodů. ', '2Tm 2:7': 'Uvažuj o tom, co říkám; Pán ti dá úplné pochopení.', '2Tm 2:8': 'Vzpomínej na Ježíše Krista, který byl vzkříšen z mrtvých – pocházel z potomstva Davidova, – to jest obsah mého evangelia, ', '2Tm 2:9': 'pro něž trpím dokonce jako zločinec v poutech, – ale slovo Boží není v poutech! – ', '2Tm 2:10': 'Proto všecko snáším k vůli vyvoleným, aby také oni došli spásy, která je dána v Kristu Ježíši s věčnou slávou. ', '2Tm 2:11': 'Jest osvědčené slovo: „Umřeli-li jsme s ním, budeme s ním také živi“; ', '2Tm 2:12': 'snášíme-li utrpení, budeme také spolu s ním kralovati; ale zapřeme-li ho, i on nás zapře; ', '2Tm 2:13': 'jsme-li nevěrní, on zůstává věrný, neboť nemůže zapříti sám sebe.', '2Tm 2:14': 'To připomínej vždy znovu; zapřísahej lidi před Bohem, aby se nepouštěli do slovních bojů; není to k ničemu, jen k rozvrácení posluchačů. ', '2Tm 2:15': 'Snaž se, aby ses osvědčil před Bohem jako dělník, za nějž není proč se styděti, ale který správně rozděluje slovo pravdy.', '2Tm 2:16': 'Vyhýbej se světským prázdným řečem: vždyť budou pokračovati dále v bezbožnosti ', '2Tm 2:17': 'a jejich slovo nalezne pastvu jako rakovina. Mezi takové náleží Hymeneus a Filétus; ', '2Tm 2:18': 'ti propadli pochybnostem o pravdě, říkají, že vzkříšení již nastalo, a tím podvracejí víru některých lidí. ', '2Tm 2:19': 'Ale pevný základ Boží stojí a má tuto pečeť: „Poznal Pán ty, kdož jsou jeho“ a „Odstup od nepravosti každý, kdo vyslovuje jméno Páně!“ ', '2Tm 2:20': 'Ve velikém domě jsou nádoby nejen zlaté a stříbrné, ale také dřevěné a hliněné; jedny pro čestné, druhé pro všední užívání. ', '2Tm 2:21': 'Očistí-li se kdo od všednosti, bude nádobou pro čestné používání: bude posvěcený, užitečný hospodářovi, připravený ke všem dobrým skutkům. ', '2Tm 2:22': 'Vystříhej se žádostivostí mládí, usiluj o spravedlnost, víru, lásku, o pokoj s těmi, kteří vzývají Pána z\xa0čistého srdce. ', '2Tm 2:23': 'Odmítej pošetilé a neukázněné spory; vždyť víš, že plodí jen boje.', '2Tm 2:24': 'Služebník Páně si nesmí libovati v boji, ale má býti vlídný ke všem, přístupný poučení, snášelivý ke křivdám, ', '2Tm 2:25': 've výchově odpůrců mírný; vždyť jim přece Bůh může ještě dáti příležitost k lítosti, aby poznali pravdu, ', '2Tm 2:26': 'vystřízlivěli a unikli z léčky ďáblovy, ač jím byli uloveni, aby konali jeho vůli.', '2Tm 3:1': 'Věz, že v posledních dnech nastanou obtížné časy. ', '2Tm 3:2': 'Lidé budou sobečtí, chtiví peněz, chlubní, pyšní, rouhaví, neposlušní rodičů, nevděční, nepobožní, ', '2Tm 3:3': 'necitelní, nespolehliví, pomlouvační, nezdrželiví, nevlídní, bez lásky k dobru, ', '2Tm 3:4': 'zrádní, lehkomyslní, domýšliví, milovníci rozkoše víc než milovníci Boha; ', '2Tm 3:5': 'budou sic zachovávati tvářnost zbožnosti, ale nebude na nich znáti její moc. Od těch se odvracej! ', '2Tm 3:6': 'Někteří z nich se vluzují do domácností a ovládají ženštiny, které jsou zatíženy hříchy, hnány rozmanitými touhami, ', '2Tm 3:7': 'stále jako by se chtěly poučovati, ale nemohou nikdy dospěti k poznání pravdy. ', '2Tm 3:8': 'Jako se Jannes a Jambres postavili proti Mojžíšovi, tak se i tito stavějí proti pravdě; jsou to lidé zkažení v mysli, neosvědčení ve věcech víry. ', '2Tm 3:9': 'Ale již nebudou míti úspěchů; jejich nesmyslnost bude všem patrná, jako se stalo oněm.', '2Tm 3:10': 'Ty jsi byl mým následovníkem v učení, v chování, v úmyslech, ve víře, ve shovívavosti, v lásce, v trpělivosti, ', '2Tm 3:11': 'v pronásledováních, v utrpení, jaká jsem prožil v Antiochii, v Ikoniu, v Lystrech. Taková pronásledování jsem přestál, ale ze všech mě Pán vysvobodil. ', '2Tm 3:12': 'A všichni, kteří chtějí žíti zbožně v Kristu Ježíši, budou pronásledováni. ', '2Tm 3:13': 'Ale zlí lidé a kejklíři budou postupovati stále k horšímu. Jsou to svádění svůdcové.', '2Tm 3:14': 'Ale ty trvej v tom, čemu ses naučil a co ti bylo ověřeno; vždyť víš, od koho ses tomu naučil. ', '2Tm 3:15': 'Od dětství znáš svatá Písma; ta tě mohou učiniti moudrým k spáse skrze víru v Krista Ježíše. ', '2Tm 3:16': 'Veškeré Písmo je vdechnuté Bohem a užitečné k učení, k usvědčování, k nápravě, k výchově ve spravedlnosti, ', '2Tm 3:17': 'aby člověk byl hotový Boží člověk a pohotový ke každému dobrému dílu.', '2Tm 4:1': 'Zapřísahám tě před Bohem a Kristem Ježíšem, jenž má souditi živé i mrtvé, při jeho zjevení a kralování: ', '2Tm 4:2': 'kaž slovo, naléhej, ať je to vhod či nevhod, přesvědčuj, hroz, napomínej, s veškerou shovívavostí a s učením. ', '2Tm 4:3': 'Neboť nastane čas, kdy lidé nesnesou zdravého učení, ale podle vlastních libůstek si budou sháněti učitele, aby byly jejich uši polechtávány, ', '2Tm 4:4': 'odvrátí sluch od pravdy a vrhnou se na báje. ', '2Tm 4:5': 'Ale ty zůstaň při všem střízliv, buď ochoten trpěti, pracuj jako evangelista, plně konej službu.', '2Tm 4:6': 'Neboť já mám již být obětován; doba mého odchodu je tu. ', '2Tm 4:7': 'Dobrý zápas jsem bojoval, svůj běh jsem skončil, víru jsem zachoval. ', '2Tm 4:8': 'Na konec mne čeká věnec spravedlnosti, jejž mi v onen den odevzdá Pán, spravedlivý soudce, a nejenom mně, nýbrž i všem, kdož milovali jeho zjevení.', '2Tm 4:9': 'Pospěš, abys ke mně mohl brzy přijíti. ', '2Tm 4:10': 'Neboť Démas si zamiloval nynější svět, opustil mě a odebral se do Tesaloniky, Krescens do Galacie, Titus do Dalmácie; ', '2Tm 4:11': 'jediný Lukáš je se mnou. Přiveď s sebou Marka; jeho služba mi bude velmi užitečná. ', '2Tm 4:12': 'Tychika jsem poslal do Efezu. ', '2Tm 4:13': 'Až přijdeš, přines mi plášť, jejž jsem nechal v Troadě u Karpa, také knihy a především pergameny. ', '2Tm 4:14': 'Kovář Alexander mi způsobil mnoho zlého. Pán mu odplatí podle jeho skutků. ', '2Tm 4:15': 'Také ty se měj před ním na pozoru! Postavil se příkře proti našim řečem.', '2Tm 4:16': 'Při mém prvním obhajování mi nikdo nepřispěl na pomoc, ale všichni mě opustili. Nebudiž jim proto dávána vina! ', '2Tm 4:17': 'Ale Pán mi přispěl a dal mi sílu, aby bylo přesvědčivé mé kázání a aby je slyšeli všichni pohané. Byl jsem vysvobozen z tlamy lví. ', '2Tm 4:18': 'Pán mě vysvobodí z každého zlého činu a zachrání pro své nebeské království. Jemu buď sláva na věky věků! Amen.', '2Tm 4:19': 'Pozdravuj Prisku a Akvilu i dům Oneziforův.', '2Tm 4:20': 'Erastus zůstal v Korintě. Trofima jsem nechal nemocného v Milétu. ', '2Tm 4:21': 'Pospěš si, abys přišel dříve, než nastane zima. Pozdravuje tě Eubulus a Pudens, Linus, Klaudia a všichni bratří.', '2Tm 4:22': 'Pán s duchem tvým! Milost s vámi! '}