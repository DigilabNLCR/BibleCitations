{'Jud 1:1': 'Arfaxad, král medský, podmaniv mnoho národů svému panství, vystavěl město velmi mocné, které nazýval (i) Ekbatany', 'Jud 1:2': 'z kamene na čtyři hrany tesaného; udělal zdi jeho zvýši sedmdesáti loket a zšíři třicíti loket, věže pak jeho postavil sto loket vysoké;', 'Jud 1:3': 'oba boky do čtverce stavěných věží táhly se na dvacet stop, a brány města postavil věžím přiměřeně vysoké.', 'Jud 1:4': 'Chlubil se, že je mocný silou vojska a slávou vozů svých.', 'Jud 1:5': 'Avšak roku dvanáctého vlády své Nabuchodonosor, král assyrský, který kraloval v Ninive, městě velikém, svedl bitvu s Arfaxadem a přemohl ho na veliké rovině, která sluje Ragau,', 'Jud 1:6': 'nad Eufratem a Tigridem, jakož i Jadasonem, na rovině Eriocha, krále Eličanů.', 'Jud 1:7': 'Tehdy zvelebeno bylo království Nabuchodonosorovo. I pozdvihlo se srdce jeho, že poslal ke všem, kteří bydlili v Cilicii, v Damašku, a na Libanu,', 'Jud 1:8': 'k národům, kteří byli na Karmelu, v Kedaru, k obyvatelům galilejským na veliké rovině Esdrelonské,', 'Jud 1:9': 'ke všem, kteří byli v Samařsku a za řekou Jordánem až k Jerusalemu, do veškeré země Jesse, až i ke hranicím Etiopie.', 'Jud 1:10': 'K těm ke všem poslal posly Nabuchodonosor, král assyrský;', 'Jud 1:11': 'oni však všichni jednomyslně mu odepřeli, poslali je zpět prázdné a beze cti je zapudili.', 'Jud 1:12': 'Tu rozhněval se Nabuchodonosor král na všecku zemi tu a zapřísáhl se při trůnu a království svém, že se pomstí nade všemi těmi krajinami.', 'Jud 2:1': 'Léta třináctého Nabuchodonosora krále, dvacátého druhého dne měsíce prvého, bylo ustanoveno v domě Nabuchodonosora, krále assyrského, že se pomstí.', 'Jud 2:2': 'I svolal všecky starší, všecky vojevůdce i bojovníky své, měl s nimi tajnou radu', 'Jud 2:3': 'a pověděl jim, že pomýšlí na to, aby všecku zemi podmanil své vládě.', 'Jud 2:4': 'Když se ta řeč líbila všem, povolal Nabuchodonosor král Holoferna, velitele vojska svého a', 'Jud 2:5': 'řekl mu: „Vytáhni proti všem královstvím na západě, zejména proti těm, kteří pohrdli rozkazem mým.', 'Jud 2:6': 'Ať nešetří oko tvé žádného království; každé hrazené město mi podmaň!"', 'Jud 2:7': 'Tehdy Holofernes svolal vévody a velitele moci assyrské a sčetl muže k boji, jak mu přikázal král, sto dvacet tisíc pěších vojínů a jízdných střelců dvanácte tisíc.', 'Jud 2:8': 'Prve nežli se vydal na výpravu, kázal přivésti nesčíslné množství velbloudů s hojnými zásobami pro vojsko, jakož i stáda hovězího dobytka i ovec, jichžto nebylo počtu.', 'Jud 2:9': 'Obilí z veškeré Syrie rozkázal připraviti na svou výpravu.', 'Jud 2:10': 'Také zlata i stříbra z domu královského vzal velmi mnoho.', 'Jud 2:11': 'I vytáhl, on i všecko vojsko, S vozy, s jezdci a střelci; ti přikryli povrch země jako kobylky.', 'Jud 2:12': 'Když překročil hranice Assyrie, přitáhl k velikým horám Ange, které jsou na levé straně Cilicie, i vstoupil do všech hradů jejich a dobyl všech pevností.', 'Jud 2:13': 'Vyvrátil také město velmi slavné Meloti. a zloupil všecky syny Tarsisovy i syny Ismaelovy, kteří byli proti poušti a na jih země Kellonské.', 'Jud 2:14': 'Pak přepravil se přes Eufrat a přitáhl do Mesopotamie, vyvrátil všecka vysoká města, která byla tam, od potoka Mambre až jak se přichází k moři;', 'Jud 2:15': 'opanoval pomezí její, od Cilicie až ke hranicím Jafetu, které jsou na jihu;', 'Jud 2:16': 'odvedl všecky syny Madianovy, zloupil Všecko bohatství jejich, a všecky, kteří se mu bránili, pobil mečem.', 'Jud 2:17': 'Potom sestoupil na roviny damašské v době žní, zapálil všecko obilí, všecky pak stromy a vinice kázal posekati.', 'Jud 2:18': 'I padl strach před ním na všecko obyvatelstvo země.', 'Jud 3:1': 'I poslali posly své ze všech měst a krajin, [to jest králové a knížata Syrie, Mesopotamie, Syrie-Sobalu, Libye a Cilicie]; ti přišedše k Holofernovi řekli:', 'Jud 3:2': '„Přestaň hněv tvůj na nás! Lépeť jest, abychom živi jsouce poddáni byli Nabuchodonosorovi, králi velikému a podrobili se tobě, nežli zemrouce se záhubou svou i škody poroby své zakusili.', 'Jud 3:3': 'Všecka města naše, jakýkoli statek, všecky hory, pahorky i roviny, stáda hovězího dobytka, ovec, koz, koní a velbloudů, všecek majetek náš, i rodiny máš před sebou;', 'Jud 3:4': 'budiž se všemi věcmi našimi, jak přikážeš.', 'Jud 3:5': 'My i synové naši služebníci tvoji jsme.', 'Jud 3:6': 'Přijď k nám jakožto pán pokojný a užívej poddanosti naší podle libosti!"', 'Jud 3:7': 'I sestoupil s hor s jezdci, s mocí velikou, a opanoval každé město, i veškero obyvatelstvo země.', 'Jud 3:8': 'Ze všech pak měst vzal s sebou na pomoc muže silné a vybrané do boje.', 'Jud 3:9': 'Tak veliký strach padl na ty krajiny, že ze všech měst obyvatelé nejpřednější a nejváženější spolu s lidem vycházeli mu vstříc,', 'Jud 3:10': 'přijímali ho s věnci a světly, a tančili s bubny a píšťalami.', 'Jud 3:11': 'Avšak, ačkoli ty věci činili, nemohli ukrutnost srdce jeho zmírniti;', 'Jud 3:12': 'neboť města jejich pobořil, a háje jejich posekal.', 'Jud 3:13': 'Bylť mu přikázal Nabuchodonosor král, aby všecky bohy země vyhladil, aby totiž on sám byl nazýván bohem od těch národů, kteří sílou Holofernovou budou moci býti podmaněni.', 'Jud 3:14': '[Přešed pak Syrii-Sobal, všecku Apameu a veškerou Mesopotamii, přitáhl k Idumejským do země Gabaa],', 'Jud 3:15': 'zdobýval měst jejich pobyv tu třicet dní; v té době rozkázal, aby se soustředilo všecko vojsko moci jeho.', 'Jud 4:1': 'Tehdy slyšíce ty věci synové Israelovi, kteří bydlili v Judsku, báli se ho velmi.', 'Jud 4:2': 'Strach a hrůza padla na mysl jejich, aby též neučinil Jerusalemu a chrámu Hospodinovu, jak učinil jiným městům a chrámům jejich.', 'Jud 4:3': 'I poslali po veškerém Samařsku vůkol, až do Jericha, a osadili všecky vrchy hor;', 'Jud 4:4': 'obehnali zdmi městečka svá, a nahromadili obilí, aby se připravili na boj.', 'Jud 4:5': 'Kněz Eliachim psal totiž všem, kteří sídlili proti Esdrelonu, jenž je proti veliké rovině u Dotainu, a ke všem, kterými byl možný průchod,', 'Jud 4:6': 'aby osadili stráně hor, kterými bylo lze táhnouti k Jerusalemu, a stráž aby drželi tam, kde by mohl býti průsmyk mezi horami.', 'Jud 4:7': 'Synové Israelovi učinili, jak jim poručil kněz Hospodinův Eliachim.', 'Jud 4:8': 'Volal také veškeren lid k Hospodinu s velikou snažností, a ponížili se posty a modlitbami, oni i ženy jejich.', 'Jud 4:9': 'Kněží oblékli se v žínice, kázali dětem, aby padly na tvář naproti chrámu Hospodinovu; též oltář Hospodinův přistřeli žínicí,', 'Jud 4:10': 'a volali k Hospodinu, Bohu Israelovu jednomyslně, aby nebyly dány děti jejich za kořist, manželky jejich na rozdělenou, města jejich ve zkázu, svatyně jejich aby nebyla znesvěcena, a v pohanu aby nebyli dáni národům.', 'Jud 4:11': 'Tehdy Eliachim, velekněz Hospodinův, obcházel veškeren lid israelský, a mluvil k nim', 'Jud 4:12': 'takto: „Vězte, že vyslyší Hospodin modlitby vaše, budete-li vytrvale dále se postit a modlit před obličejem Páně.', 'Jud 4:13': 'Pomněte na Mojžíše, služebníka Páně! Ten Amaleka, spoléhajícího se na svou sílu, svou moc, své vojsko, štíty své, vozy své, jezdce své, porazil ne mečem bojuje, ale prosbami svatými, modlitbou!', 'Jud 4:14': 'Tak bude všem nepřátelům lidu israelského, setrváte-li v tom díle, které jste počali.', 'Jud 4:15': 'Podle tohoto jeho napomenutí tedy modlili se vytrvale Hospodinu před obličejem jeho,', 'Jud 4:16': 'že i ti, kteří obětovali celopaly Hospodinu, přinášeli oběti Hospodinu oblečeni jsouce v žínice a popel majíce na hlavách.', 'Jud 4:17': 'Všichni celým srdcem modlili se k Bohu, aby shlédl na lid svůj israelský.', 'Jud 5:1': 'Když bylo Holofernovi, vůdci vojska assyrského oznámeno, že se chystají synové Israelovi na odpor, a že cesty horské zavřeli,', 'Jud 5:2': 'rozpálil se náramnou zuřivostí [ve veliké prchlivosti], povolal všecka knížata moabská a vůdce ammonské,', 'Jud 5:3': 'a pravil jim: „Povězte mi, kdo je tento národ, který sedí na horách? Která, jaká a jak veliká jsou města jejich? Která je moc jejich a jaké je množství jejich?! Kdo je velitelem vojska jejich?', 'Jud 5:4': 'A proč tito proti všem, kteří bydlí na Východě, pohrdli námi, že nevyšli nám vstříc, aby nás přijali s pokojem?"', 'Jud 5:5': 'Tu Achior, vůdce všech synů Ammonových, odpověděl: „Ráčíš-li slyšeti, pane můj, povím pravdu před tebou o národu tomto, který sídlí na horách, a nevyjde slovo lživé z úst mých.', 'Jud 5:6': 'Národ tento je původu chaldského.', 'Jud 5:7': 'Usadil se nejprve v Mesopotamii, ježto nechtěli choditi za bohy svých otců, kteří byli v zemi Chaldských.', 'Jud 5:8': 'Opustivše, tedy posvátné obyčeje otců svých, které tkvěly v množství bohů,', 'Jud 5:9': 'jediného Boha nebes ctili, kterýž i přikázal jim, aby vyšli odtud a usadili se v Kanaanu. Když byl hlad po veškeré zemi, sestoupili do Egypta, a tam ve čtyřech stech letech tak se rozmnožili, že zástupy jejich nemohly sečteny býti.', 'Jud 5:10': 'Když je utiskoval král egyptský, a když byl si je porobil, aby mu stavěli města z hlíny a z cihel, volali k Pánu svému, a ten bil všecek Egypt ranami rozličnými.', 'Jud 5:11': 'Když je vyhnali Egypťané od sebe, když přestala rána, a opět chtěli zjímati a porobiti si je,', 'Jud 5:12': 'oni utíkali, Bůh nebes otevřel moře, takže s obou stran vody jako zeď pevně stály, a oni suchou nohou po dnu moře jdouce přešli.', 'Jud 5:13': 'Na kterémžto místě, když nesčíslné vojsko Egypťanů je honilo, tak je voda přikryla, že nezůstal ani jeden, který by potomkům vypravoval, co se stalo.', 'Jud 5:14': 'Vyšedše pak z moře Červeného, vešli do pustin pohoří Sina, ve kterých nikdy člověk nemohl sídliti aniž v nich syn člověkův kdy odpočíval.', 'Jud 5:15': 'Tu byly jim prameny hořké oslazeny, by mohli píti a čtyřicet let měli pokrm s nebe.', 'Jud 5:16': 'Všady táhli bez lučiště i střely, bez štítu i meče; Bůh jejich za ně bojoval a vítězil.', 'Jud 5:17': 'Nebyl, kdo by mohl odporovati lidu tomu, leč když odpadl od služby Hospodina, Boha svého.', 'Jud 5:18': 'Kolikrátkoli však kromě toho Boha svého jiného ctili, dáni byli za kořist, meči na pospas, a v pohanu.', 'Jud 5:19': 'Ale kdykoli (zase) želeli. že odpadli od služby Boha svého, dal jim Bůh nebeský sílu k odporu.', 'Jud 5:20': 'Dokonce i porazili krále kanaanského, jebusského, feresejského, hetského, hevejského, amorrhejského, a všecky mocné v Hesebonu, země pak a města jejich sami zabrali;', 'Jud 5:21': 'a dokud nehřešili před obličejem Boha svého, měli se dobře. Ale Bůh jejich nenávidí nepravosti;', 'Jud 5:22': 'protož i před lety, když sešli s cesty, kterou jim dal Bůh, aby chodili po ní, byli vyhlazeni válkami od mnohých národů, a velmi mnozí z nich byli zajati a zavedeni do země cizí.', 'Jud 5:23': 'Ondy však navrátivše se k Hospodinu, Bohu svému, z rozptýlených míst, po kterých byli rozházeni, byli (zase) sjednoceni, i přitáhli na všecky tyto hory a zase mají Jerusalem, kdež je svatyně jejich.', 'Jud 5:24': 'Nyní tedy, pane můj, vyptej se! Lpí-li která nepravost na nich před obličejem Boha jejich, vytáhněme proti nim; neboť jistě vydá je Bůh jejich tobě, i budou podmaněni pode jho moci tvé.', 'Jud 5:25': 'Nelpí-li však urážka na lidu tom před Bohem jeho, nebudeme moci odolati jim, ježto Bůh jejich bude brániti jich, a budeme na potupu veškeré zemi."', 'Jud 5:26': 'Když domluvil Achior tu řeč, rozhněvali se všichni velmoži Holofernovi, a chtěli ho zabíti druh druhu říkaje:', 'Jud 5:27': '„Kdo je tento, který praví, že by synové Israelovi mohli odolati králi Nabuchodonosorovi a vojskům jeho, lidé beze zbraně, bez síly a zkušeností v umění válečném?', 'Jud 5:28': 'Aby tedy poznal Achior, že nás klame, vystupme na hory; a když zjímáni budou velmoži jejich, budiž pak s nimi mečem proboden,', 'Jud 5:29': 'aby věděl každý národ, že Nabuchodonosor je bůh země, a krom něho jiného není!"', 'Jud 6:1': 'Když domluvili, Holofernes náramně rozhněvaný řekl Achiorovi:', 'Jud 6:2': '„Ježto jsi nám prorokoval řka, že národ israelský obráněn bude od Boha svého, abych ti ukázal, že není boha kromě Nabuchodonosora,', 'Jud 6:3': 'až je všecky porazíme, jako člověka jednoho, tehdy také ty s nimi mečem Assyrských zabit budeš, a veškeren Israel s tebou jistojistě zahyne;', 'Jud 6:4': 'přesvědčíš se, že Nabuchodonosor jest pán veškeré země; tehdy pronikne meč vojska mého boky tvé, a jsa proboden padneš mezi raněnými Israelovými; přestaneš dýchati, až budeš zahlazen s nimi.', 'Jud 6:5': 'Nuže, máš-li proroctví své za pravé, ať neklesá ti hlava; a bledost, která je na tváři tvé, nechať zmizí, míníš-li, že tato slova má nemohou se naplniti.', 'Jud 6:6': 'Abys však věděl, že spolu s nimi ty věci zakusíš, hle, od této hodiny budeš k národu jejich přidružen, abys i ty, až podle zásluhy mečem mým trestáni budou, došel pomsty!"', 'Jud 6:7': 'Potom rozkázal Holofernes služebníkům svým, aby jali Achiora, vedli jej do Betulie a vydali jej synům Israelovým.', 'Jud 6:8': 'Vzali ho tedy služebníci Holofernovi a šli přes rovinu. Když přiblížili se k horám, vyšli proti nim prakovníci.', 'Jud 6:9': 'Oni tedy zahnuvše za horu, přivázali Achiora ke stromu za ruce i za nohy, nechali ho tak svázaného provazy a vrátili se k pánu svému.', 'Jud 6:10': 'Synové Israelovi pak vyšedše z Betulie přišli k němu (dolů), rozvázali ho, přivedli do Betulie, postavili jej prostřed lidu, a tázali se ho, co to je, že ho nechali svázaného Assyrští. – ', 'Jud 6:11': 'Tehdy byli tam v čele Ozjáš, syn Michův z kmene Simeonova, a Charmi, který slul také Gotoniel.', 'Jud 6:12': 'Mezi staršími tedy, a přede všemi Achior vypravoval všecky věci, které mluvil, byv otázán od Holoferna, kterak lid Holofernův chtěl ho pro ta slova zabíti,', 'Jud 6:13': 'a kterak sám Holofernes rozhněvav se kázal jej z té příčiny vydati lidu israelskému, až přemůže syny Israelovy, aby pak i jej, Achiora, rozličnými mukami dal zahladiti proto, že řekl: „Bůh nebe jest ochránce jejich."', 'Jud 6:14': 'Když Achior všecky tyto věci vyložil, všecek lid padl na tvář, klaněli se Hospodinu a společným pláčem a kvílením jednomyslně vyslovovali prosby své před Hospodinem', 'Jud 6:15': 'takto: „Hospodine, Bože nebes i země, viz pýchu jejich, shlédni na naše ponížení, všimni si tváře svatých svých! Ukaž, že neopouštíš doufajících v tebe, a že ty, kteří doufají v sebe a svou mocí se chlubí, ponižuješ!"', 'Jud 6:16': 'Přestavše pak plakati a dokonavše modlitbu, kterou byl lid celý den konal, potěšili Achiora', 'Jud 6:17': 'řkouce: „Bůh otců našich, jehož moc jsi ty hlásal, on způsobí ti ten obrat, že spíše ty uzříš jejich záhubu.', 'Jud 6:18': 'Až pak Hospodin, Bůh náš, dá tu svobodu služebníkům svým, budiž i s tebou Bůh prostřed nás, abys podle libosti své se všemi svými sídlil mezi námi."', 'Jud 6:19': 'Když byla schůze dokonána, přijal jej Ozjáš do domu svého, učinil mu velikou večeři', 'Jud 6:20': 'a pozval všecky starší; i občerstvili se spolu po postě.', 'Jud 6:21': 'Potom však svolán byl všecek lid, i modlili se celou noc ve sboru prosíce za pomoc od Boha Israelova.', 'Jud 7:1': 'Druhého dne přikázal Holofernes vojsku svému, aby táhli proti Betulii.', 'Jud 7:2': 'Bylo pak pěších bojovníků sto dvacet tisíc a jezdců dvacet dva tisíce kromě ozbrojenců, které byl zjímal a přivedl veškerého mladého mužstva krajin a měst.', 'Jud 7:3': 'Ti všichni přistrojili se spolu k boji proti synům Israelovým, i přišli po stráni hory až na vrch, který patří na Dotain, od místa, které sluje Belma, až do Chelmonu, který je proti Esdrelonu.', 'Jud 7:4': 'Synové Israelovi uzřevše množství jejich, padli na zem, sypali si popel na hlavy, a jednomyslně se modlili, by Bůh Israelův ukázal milosrdenství své s lidem svým.', 'Jud 7:5': 'A ozbrojivše se osadili místa, která vedla k průsmyku mezi horami, a střehli je celý den i noc.', 'Jud 7:6': 'Tu Holofernes obcházeje vůkol shledal, že z pramene tekla voda po trubách do města, od jihu před městem, i kázal zpřetínati potrubí, po kterém přitékala jim voda.', 'Jud 7:7': 'Byly totiž studny nedaleko zdí, ze kterých kradmo vážili vodu, spíše – jak se zdálo – aby se ovlažili než napili.', 'Jud 7:8': 'Tu přistoupili synové Ammonovi a Moabovi k Holofernovi a řekli: „Synové Israelovi nespoléhají se na kopí nebo střely; ale hory brání jich a příkré pahorky je opevňují.', 'Jud 7:9': 'Protož, abys bez boje mohl je přemoci, osaď strážemi studny, by nemohli vážiti vody z nich, a bez meče zmoříš je; nebo jistě vysíleni jsouce vydají město své, o kterém se domnívají, že nelze ho dobýti, ježto leží v horách."', 'Jud 7:10': 'Ta slova líbila se Holofernovi i služebníkům jeho, i postavil vůkol ke každé studně po setnině mužů.', 'Jud 7:11': 'Když je pak střehli celých dvacet dní, vyschly cisterny i nádržky vod všem obyvatelům betulským, a tak – ježto ha míru dávána byla lidu voda každý den, – neměli ve městě, čeho by se do syta napili ani jeden den.', 'Jud 7:12': 'Tu shromáždili se k Ozjášovi všichni muži, ženy, jinoši i děti, a všichni spolu jedním hlasem', 'Jud 7:13': 'řekli: „Sudiž Bůh mezi námi a tebou, neboť uvedl jsi nás do neštěstí, nechtě mluviti pokojně s Assyrskými; proto prodal nás Bůh v ruce jejich.', 'Jud 7:14': 'Proto také není, kdo by pomohl, když padáme před očima jejich žízní a náramně hyneme.', 'Jud 7:15': 'Nyní tedy svolejte všecky, kteří jsou ve městě, bychom dobrovolně vzdali se všichni vojsku Holofernovu.', 'Jud 7:16': 'Jet lépe, abychom zajati, ale živi jsouce chválili Hospodina, než abychom zemřeli, a byli na pohanu všemu světu, kdybychom viděli manželky a děti své umírati před očima svýma.', 'Jud 7:17': 'Zapřísaháme (vás) dnes nebem i zemí, i Bohem otců našich, který trestá nás podle hříchů našich, abyste již vydali město vojsku Holofernovu; ať je tak mečem krátký konec náš, který příliš protahuje suchá žízeň!"', 'Jud 7:18': 'Když to pověděli, nastal pláč a nářek veliký v obci ode všech; a mnoho hodin jedním hlasem volali k Bohu:', 'Jud 7:19': '„Zhřešili jsme s otci svými, nespravedlivě jsme činili, a nepravost jsme páchali.', 'Jud 7:20': 'Ty, ježto jsi milostivý, smiluj se nad námi, nebo svou metlou potrestej nepravosti naše, ale nevydávej vyznávajících tebe lidu, který tě nezná,', 'Jud 7:21': 'aby nemohlo se říci mezi národy: „Kde je Bůh jejich?"', 'Jud 7:22': 'Když se odmlčeli unaveni jsouce těmi křiky a tím pláčem zemdleni,', 'Jud 7:23': 'povstal Ozjáš slze a řekl: „Dobré mysli buďte, bratří; ještě pět těchto dní čekejme od Hospodina smilování.', 'Jud 7:24': 'Možnoť, že přestane se hněvati a oslaví jméno své.', 'Jud 7:25': 'Pakli po pěti dnech nepřijde pomoc, učiníme, co jste mluvili."', 'Jud 8:1': 'Tato slova uslyšela vdova Judit, dcera Merariho, syna Idoxa, syna Josefa, syna Ozjáše, syna Elaje, syna Jamnora, syna Gedeona, syna Rafaima, syna Achitoba, syna Melchiáše, syna Enana, syna Natanjáše, syna Salatiela, syna Simeona, syna Rubenova;', 'Jud 8:2': 'a muž její byl Manasses, který zemřel v čas ječné žni;', 'Jud 8:3': 'dozíral totiž na ty, kteří vázali snopy na poli, i stihl ho na hlavě úpal, že zemřel v Betulii, městě svém, a byl tam pochován s otci svými.', 'Jud 8:4': 'Judit byla vdovou po něm již tři léta a šest měsíců.', 'Jud 8:5': 'Nad svým domem udělala si soukromý pokojík, ve kterém se služebnými svými jsouc uzavřena bývala.', 'Jud 8:6': 'Majíc žínici na bedrách svých postila se každý den života svého krom sobot, nových měsíců a svátků domu Israelova.', 'Jud 8:7': 'Byla velmi krásného vzezření a muž její zanechal jí veliké bohatství, mnoho čeládky, statky plné stád hovězího dobytka i ovec.', 'Jud 8:8': 'Byla ode všech velmi vážena, ježto bála se velmi Hospodina; nikdo neřekl o ní zlého slova.', 'Jud 8:9': 'Ta tedy, když uslyšela, že Ozjáš slíbil, za pět dní že město vydá, poslala k starším Chabrimu a Charmimu.', 'Jud 8:10': 'Když k ní přišli, řekla jim: „Jaká je to řeč, ve které vyslovil Ozjáš souhlas, že vydá město Assyrským, nepřijde-li vám do pěti dní pomoc?', 'Jud 8:11': 'A kdo jste vy, že pokoušíte Boha?', 'Jud 8:12': 'Není to řeč, která by mohla milosrdenství vzbuditi, ale která spíše je s to, aby ke hněvu popudila a prchlivost roznítila.', 'Jud 8:13': 'Vy jste uložili čas, kdy má se smilovati Hospodin, a jak se vám zachtělo, den jste ustanovili jemu.', 'Jud 8:14': 'Ale že je trpělivý Hospodin, čiňme za to pokání a odpuštění jeho s pláčem žádejme;', 'Jud 8:15': 'neboť Bůh nenechá se unésti, by hrozil tak jako člověk, aniž rozpaluje se hněvem jako syn člověkův.', 'Jud 8:16': 'Proto ponižme se mu, a v duchu poníženém služme mu;', 'Jud 8:17': 'rcemež Hospodinu s pláčem, aby podle vůle své prokázal nám milosrdenství své, abychom, jako zkormouceno je srdce naše pro zpupnost jejich, tak také my se honosili ponížením svým;', 'Jud 8:18': 'neboť nenásledujeme hříchů otců svých, kteří opustili Boha svého, a klaněli se bohům cizím – ', 'Jud 8:19': 'pro ten hřích vydáni byli meči, za kořist a v pohanu svým nepřátelům – ale my jiného Boha neznáme kromě něho.', 'Jud 8:20': 'Očekávejme pokorně, že nás potěší, a on pomstí krev naši na nepřátelích našich, kteří nás sužují, poníží všecky národy, kteří povstávají proti nám, a učiní je beze cti Hospodin, Bůh náš.', 'Jud 8:21': 'A nyní, bratří, poněvadž vy jste starší v lidu Božím, a na vás závisí život jejich, výmluvností svou pozdvihněte srdce jejich, ať pamatují, že zkoušeni bývali otcové naši, aby se ukázalo, zdali opravdu ctí Boha svého.', 'Jud 8:22': 'Nechať pamatují na to, kterak otec náš Abraham zkoušen byl, a v mnohých svízelích se osvědčiv přítelem Božím se stal.', 'Jud 8:23': 'Tak Isák, tak Jakob, tak Mojžíš, a všichni miláčci Boží mnohými svízeli prošli věrně.', 'Jud 8:24': 'Ti však, kteří zkoušek nepřijali s bázní Páně, ale svou netrpělivost a reptavé výčitky své proti Hospodinu pronesli,', 'Jud 8:25': 'vypleněni byli od zhoubce a od hadů zahynuli.', 'Jud 8:26': 'Protož i my nemstěme se za ty věci, které trpíme,', 'Jud 8:27': 'ale mysleme, že tyto pokuty menší jsou nežli hříchy naše, a věřme, že metly Hospodinovy, jimiž nás jako služebníky tresce, přišly k nápravě a ne k naší záhubě."', 'Jud 8:28': 'I řekli jí Ozjáš a starší: „Všecko, cos mluvila, je pravda, a není v řečech tvých co kárati.', 'Jud 8:29': 'Nyní tedy modli se za nás, neboť žena svatá a bohabojná jsi."', 'Jud 8:30': 'Judit jim řekla: „Jako poznáváte, že z Boha je, co jsem mohla mluviti,', 'Jud 8:31': 'tak také zkoušejte, z Boha-li je, co jsem umínila (si) učiniti, a modlete se, aby Bůh utvrdil můj záměr.', 'Jud 8:32': 'Vy postavte se u brány tuto noc, já pak vyjdu ven se svou služebnou; a modlete se, aby podle vaší řeči v pěti dnech shlédl Hospodin na lid svůj israelský.', 'Jud 8:33': 'Chci však, abyste vy nepátrali po skutku mém; dokud vám (nic) neoznámím, nic jiného ať se neděje, nežli modlitba za mne k Hospodinu, Bohu našemu."', 'Jud 8:34': 'I řekl jí Ozjáš, kníže judské: „Jdi v pokoji, a Pán budiž s tebou na pomstu nepřátel našich!" I obrátili se a odešli.', 'Jud 9:1': 'Když oni odešli, Judit vešla do své modlitebny, oblékla se v žínici, posypala si popelem hlavu, padla před Hospodina, a volala k Hospodinu takto:', 'Jud 9:2': '„Hospodine, Bože otce mého Simeona, jenž dals jemu meč, aby se pomstil na cizincích, kteří znásilnili pannu, by ji poskvrnili a obnažili panenskou kyčel na hanbu;', 'Jud 9:3': 'jenž dal jsi ženy jejich za kořist, dcery jejich do zajetí, a všelikou kořist na rozdělenou služebníkům svým, kteří horlili pro tebe: pomoz, prosím tebe, Hospodine, Bože můj, mně vdově!', 'Jud 9:4': 'Neboť co se stalo prve, tys učinil, a co po tom, ty sis usmyslil; a děje se, cos ty chtěl.', 'Jud 9:5': 'Jsoutě všecky cesty tvé připraveny, a soudy své v úradku svém jsi uložil.', 'Jud 9:6': 'Pohled nyní na stany Assyrských, jako jsi pohleděti ráčil kdysi na stany Egypťanů, kdy za služebníky tvými v odění běželi doufajíce ve vozy, v koně své a v množství bojovníků;', 'Jud 9:7': 'ty však pohleděl jsi na tábor jejich, a tmy je oslabily.', 'Jud 9:8': 'Tůň (mořská) je chytila za nohy, a vody přikryly je.', 'Jud 9:9': 'Tak budiž i těmto, Hospodine, kteří se spoléhají na množství své, na vozy své, na oštěpy, na štíty, na střely své a kopími se chlubí,', 'Jud 9:10': 'nevědouce, že ty sám jsi Bůh náš, kterýs odjakživa války končil, a že „Hospodin" je jméno tvé.', 'Jud 9:11': 'Vztáhni rámě své jako od pradávna, a poraz moc jejich mocí svou; nechať padne moc jejich hněvem tvým, nebo slibují si, že poruší svatyni tvou, že poskvrní stánek jména tvého, a že srazí mečem svým roh oltáře tvého.', 'Jud 9:12': 'Učiň, Hospodine, ať je vlastním (jeho) mečem sťata zpupnost jeho;', 'Jud 9:13': 'budiž chycen osidlem očí svých na mne, a poraz ho půvabem rtů mých.', 'Jud 9:14': 'Dej mému srdci stálost, abych ho pokořila, a sílu, abych ho zničila.', 'Jud 9:15': 'Vždyť bude to pomník jména tvého, když ruka ženská srazí ho.', 'Jud 9:16': 'Neboť není v množství síla tvá, Hospodine, aniž je síla koňů moc tvá, a zpupní nelíbili se ti od počátku; ale ponížených a ubohých vždycky se ti líbila modlitba,', 'Jud 9:17': 'Bože nebes, stvořiteli vod a pane všeho stvoření, vyslyš mne bídnou, ana se modlí a v milosrdenství tvé silně doufá.', 'Jud 9:18': 'Pomni, Hospodine, na smlouvu svou, dej slova do mých úst a posilni úmysl srdce mého, aby dům tvůj zůstal, jak jsi jej posvětil,', 'Jud 9:19': 'a všichni národové nechať poznají, že ty jsi Bůh, a že není jiného kromě tebe."', 'Jud 10:1': 'Když přestala volati k Hospodinu, vstala s místa, na kterém ležela na zemi před Hospodinem.', 'Jud 10:2': 'Povolala služebnou svou, sešla dolů do domu svého, odložila žínici, svlékla šaty vdovské,', 'Jud 10:3': 'umyla se, pomazala se výbornou mastí myrrhovou, rozčesala si vlasy, posadila si čepec na hlavu, oblékla si slavnostní roucho, vzala si střevíčky, na nohy, vzala náramky a lilijky, náušnice a prsteny, zkrátka všemi ozdobami svými se okrášlila.', 'Jud 10:4': 'Také Hospodin jí dodal stkvělosti; neboť všecka tato ozdoba byla ne z chlípnosti, ale z ctnosti; a proto Hospodin tu krásu na ní rozmnožil, aby nedostižnou krásu očím všem ukázala.', 'Jud 10:5': 'Vložila pak na služebnou měch vína, džbán oleje, pražmy, fíkových hrud, chlebů, sýra a šla.', 'Jud 10:6': 'Když přišli ku bráně města, shledaly, že (tam) čekal Ozjáš a starší města.', 'Jud 10:7': 'Ti když ji viděli, žasli a divili se náramně kráse její.', 'Jud 10:8': 'Avšak nic se jí nevyptávajíce pustili ji, ať jde, řkouce: „Bůh otců našich dej ti milost, a každý úmysl srdce tvého posilni svou mocí, aby mohl se chlubiti tebou Jerusalem, a jméno tvé by v počtu svatých a spravedlivých bylo!"', 'Jud 10:9': 'I řekli ti, kteří tu byli, všichni jedním hlasem: „Staň se tak, staň se!"', 'Jud 10:10': 'Judit pak modlíc se k Hospodinu prošla branou, ona i služebná její.', 'Jud 10:11': 'Když sestupovala s hory, okolo svítání, potkali se s ní vyzvědači assyrští, i chytili ji a řekli: „Odkud přicházíš a kam jdeš?"', 'Jud 10:12': 'Ona odvětila: „Jsem Hebrejka; ušla jsem od nich, ježto jsem předzvěděla, že dáni budou vám v plen, protože vámi pohrdli, a nechtěli dobrovolně poddati se, aby nalezli milosrdenství před vámi.', 'Jud 10:13': 'Pro tu příčinu myslila jsem si a řekla: „Půjdu před vůdce Holoferna, bych mu vyjevila jejich tajemství, a ukázala mu, kterou cestou mohl by se jich zmocniti tak, aby nepadl jediný muž z vojska jeho."', 'Jud 10:14': 'Když uslyšeli muži ti slova její, – zadívali se jí do tváře, i byl v očích jejich úžas, neboť velmi se divili kráse její, – ', 'Jud 10:15': 'řekli jí: „Zachovalas život svůj, žes pojala takovou myšlenku, přijíti dolů k našemu pánu.', 'Jud 10:16': 'To tedy věz, že když staneš před obličejem jeho, dobře s tebou naloží a budeš velmi milá srdci jeho." I vedli ji ke stanu Holofernovu a ohlásili ji.', 'Jud 10:17': 'Když vešla před něho, hned byl jat Holofernes očima svýma.', 'Jud 10:18': 'Také služebníci jeho mu řekli: „Kdo by pohrdal národem Hebreů, kteří mají tak krásné ženy, že věru stojí za to, bychom pro ně se bili!"', 'Jud 10:19': 'Judit však uzřevši Holoferna, an sedí na koberci pod nebesy, setkaném z purpuru, zlata, smaragdu, a drahých kamení,', 'Jud 10:20': 'a pohleděvši na tvář jeho, poklonila se mu padši až na zem. I pozdvihli ji služebníci Holofernovi na rozkaz pána svého.', 'Jud 11:1': 'Tu řekl jí Holofernes: „Dobré mysli buď, a nestrachuj se srdce tvé; neboť já nikdy jsem neublížil člověku, který chtěl poddán býti Nabuchodonosorovi králi.', 'Jud 11:2': 'Ani proti tvému národu, kdyby byl nepohrdl mnou, nebyl bych pozdvihl kopí svého.', 'Jud 11:3': 'Nyní však pověz mi, proč ušlas od nich a (proč) se ti zalíbilo přijíti k nám?"', 'Jud 11:4': 'Judit mu řekla: „Přijmi slova služebnice své, neboť učiníš-li, jak ti praví služebnice tvá, dokoná to Hospodin s tebou.', 'Jud 11:5': 'Neboť jakože živ je Nabuchodonosor, král země, a jakože živa je moc jeho, která je v tobě, abys potrestal všecky pobloudilé, ne toliko lidé skrze tebe poddávají se mu, ale i zvěř polní podrobuje se mu.', 'Jud 11:6': 'Je totiž oznamována moudrost ducha tvého všem národům, koluje zpráva po všem světě, že ty jediný jsi milostivý a mocný v celém království jeho, a tvé umění zavésti pořádek po všech krajinách je hlásáno.', 'Jud 11:7': 'Ani to není tajno, co mluvil Achior, (aniž jest nepovědomo, cos mu kázal učiniti).', 'Jud 11:8': 'Jeť známo, že Bůh náš tak je hříchy rozhněván, že vzkázal po svých prorocích lidu, že vydá jej pro hříchy jeho.', 'Jud 11:9': 'Protože tedy vědí synové Israelovi, že rozhněvali Boha svého, mají strach před tebou.', 'Jud 11:10': 'K tomu také stihl je hlad, a pro nedostatek vody možno již za mrtvé je pokládati.', 'Jud 11:11': 'Dokonce se usnášejí (už), že budou porážeti dobytek svůj a píti krev jeho;', 'Jud 11:12': 'a svaté části obilí, vína a oleje, Hospodinu, Bohu svému zasvěcené, kterýchžto přikázal Bůh nedotýkati se, ty zamýšlejí spotřebovati; chtějí stráviti, čeho neměli by se ani rukama dotýkati; poněvadž tedy takové věci činí, je jisto, že vydáni budou v záhubu.', 'Jud 11:13': 'To já, služebnice tvá znajíc, utekla jsem od nich; Hospodin mne poslal, abych tyto věci oznámila tobě.', 'Jud 11:14': 'Já totiž, služebnice tvá, Boha ctím, také nyní u tebe; proto bude vycházeti služebnice tvá, modliti se budu k Bohu,', 'Jud 11:15': 'a poví mi, kdy jim odplatí za hřích jejich; i přijdu, a povím ti to. Až i po Jerusalemě budu tě voditi a dostaneš všecek národ israelský jak ovce, které nemají pastýře; ani pes na tebe nezaštěkne.', 'Jud 11:16': 'Ano, ty věci pověděny jsou mi prozřetelností Boží.', 'Jud 11:17': 'Protože se rozhněval Bůh na ně, poslána jsem, abych ty věci zvěstovala tobě."', 'Jud 11:18': 'Všecka ta slova líbila se Holofernovi i služebníkům jeho, i divili se moudrosti její a pravil druh druhu:', 'Jud 11:19': '„Není na zemi žena takového vzezření, krásy a výmluvnosti."', 'Jud 11:20': 'Holofernes pak jí řekl: „Dobře učinil Bůh, který tě poslal před lidem, bys ty vydala jej v ruce naše.', 'Jud 11:21': 'Splní-li mi to Bůh tvůj, co dobrého mi slibuješ, bude též i Bohem mým, a ty v domě Nabuchodonosorově veliká budeš, a jméno tvé vyslovováno bude po veškeré zemi."', 'Jud 12:1': 'Tu rozkázal jí, aby vešla, kde bylo složeno vzácné nářadí jeho, kázal jí tu zůstat, a ustanovil, co by jí mělo dáváno býti se stolu jeho.', 'Jud 12:2': 'Judit však mu odpověděla: „[Nyní] nesmím jísti z těch věcí, které mi kážeš dávati, aby mne hřích nestihl; ale z těch věcí, které jsem s sebou přinesla jísti budu."', 'Jud 12:3': 'Holofernes tázal se jí: „Dojde-li, cos přinesla s sebou, co ti učiníme?"', 'Jud 12:4': 'Judit odvětila: „Jakože živa je duše tvá, pane můj! Nespotřebuje všech těchto věcí služebnice tvá, dokud nevykoná Bůh rukou mou to, co jsem si umínila." I uvedli ji služebníci jeho do stanu, který (jí) byl vykázal.', 'Jud 12:5': 'Když vcházela, prosila, by dána byla jí svoboda v noci a před světlem vycházeti ven k modlitbě, modliti se k Hospodinu.', 'Jud 12:6': 'I přikázal komorníkům svým, že podle libosti smí vycházeti a vcházeti tři dny, aby se modlila k Bohu svému.', 'Jud 12:7': 'Vycházela tedy v noci do údolí betulského a umývala se v prameni vody.', 'Jud 12:8': 'Když vystupovala, modlívala se k Hospodinu, Bohu Israelovu, aby jí upravil cestu k vysvobození lidu svého.', 'Jud 12:9': 'A vcházejíc čistá zůstávala ve stanu, až pojedla večer pokrmu svého.', 'Jud 12:10': 'Čtvrtý den učinil Holofernes večeři služebníkům svým, a řekl Vagaovi, komorníku svému: „Jdi a přemluv tu Hebrejku, ať dobrovolně svolí k tomu, by se mnou pobyla.', 'Jud 12:11': 'Jeť hanba u Assyrů, vysměje-li se žena muži, že se jí podařilo dostati se od něho bez úhony."', 'Jud 12:12': 'Tu vešel Vagao k Juditě a řekl: „Neostýchej se dobrá děva vjíti ku pánu mému, aby byla uctěna před obličejem jeho, aby jedla s ním a pila víno s veselím."', 'Jud 12:13': 'Judit mu odpověděla: „Kdo jsem já, bych odpírati mohla pánu mému?', 'Jud 12:14': 'Vše, co bude před očima jeho dobré, nejlepší, učiním. A cokoli se líbiti mu bude, bude mi nejlepším všecky dny života mého."', 'Jud 12:15': 'A vstavši ozdobila se rouchem svým. Když vešla a stála před obličejem jeho,', 'Jud 12:16': 'zatřáslo se srdce Holofernovi; neboť hořel touhou po ní.', 'Jud 12:17': '„Nuže pij" – pravil jí Holofernes – „a přilehni si s veselím, neboť nalezlas milost přede mnou!"', 'Jud 12:18': '„Budu píti, pane" – vece Judit – „neboť poctěna jsem dnes, jako nikdy v životě svém!"', 'Jud 12:19': 'I vzala, jedla a pila před ním to, co byla jí připravila služebná její.', 'Jud 12:20': 'Holofernes pak rozjařil se pro ni, a vypil vína velmi mnoho; tolik, jako nikdy v životě nevypil.', 'Jud 13:1': 'Když se připozdilo, pospíšili (si) služebníci jeho na lůžka svá. Také Vagao zavřev dveře ložnice odešel.', 'Jud 13:2': 'Byli všichni zmoženi vínem.', 'Jud 13:3': 'Tak se ocitla Judit sama v ložnici;', 'Jud 13:4': 'Holofernes pak ležel na loži přílišným opojením uspalý. – ', 'Jud 13:5': 'Judit (byla) řekla služebné své, by stála venku před ložnicí a byla pohotově. – ', 'Jud 13:6': 'Judit stojíc před ložem modlila se slzíc a rty mlčky pohybujíc.', 'Jud 13:7': 'Pravila: „Posilni mne, Hospodine, Bože Israelův, a pohled tuto hodinu na skutky rukou mých, abys podle slibu svého Jerusalem, své město vyzdvihl, a já bych dokonala, co jsem si umínila věříc, že může se (to) státi skrze tebe."', 'Jud 13:8': 'Když to řekla, přistoupila k sloupu, který byl v hlavách lůžka jeho a odvázala mečík jeho, který visel přivázaný na něm.', 'Jud 13:9': 'Vytrhši jej z pochvy, vzala hlavu jeho za kštici, a řekla: „Posilni mne, Hospodine, Bože, tuto hodinu!"', 'Jud 13:10': 'A udeřivši dvakrát do jeho šíje sťala mu hlavu, sňala nebesa jeho se sloupů, a svalila tělo jeho bezhlavé s lože.', 'Jud 13:11': 'Po chvilce vyšla, dala hlavu Holofernovu služebné své, a kázala, by ji vložila do pytlíka svého.', 'Jud 13:12': 'I vyšly obě, jako obyčejně, jakoby k modlitbě, prošly ležení, a obšedše do kruhu údolí přišly ku bráně města.', 'Jud 13:13': 'Judit zavolala z daleka na strážné zdí: „Otevřte brány, nebo s námi je Bůh, který mocný skutek učinil v Israeli!"', 'Jud 13:14': 'Když uslyšelo mužstvo hlas její, svolalo starší města,', 'Jud 13:15': 'i sběhli se k ní všichni, od nejmenšího do největšího, neboť se byli domnívali, že již nepřijde.', 'Jud 13:16': 'Rozsvítivše světla obstoupili ji všichni, ona pak vystoupivši na vyvýšené místo pokynula, aby ticho bylo. Když pak všichni mlčeli,', 'Jud 13:17': 'řekla Judit: „Chvalte Hospodina, Boha našeho, jenž neopustil těch, kteří doufali v něho:', 'Jud 13:18': 'skrze mne, služebnici svou, splnil milosrdenství své, které slíbil domu Israelovu; zabil rukou mou nepřítele národa svého v této noci!"', 'Jud 13:19': 'A vyňavši z pytlíka hlavu Holofernovu, ukázala jim (ji) řkouc: „Hle, hlava Holoferna, velitele vojska assyrskébo, a hle, nebesa jeho, pod kterými ležel ožralý, kde rukou ženy zabil jej Hospodin, Bůh náš.', 'Jud 13:20': 'Jakože živ je Hospodin! Ostříhal mne anděl jeho, i když jsem šla odtud, i když jsem byla tam, i když jsem zase šla sem, a nedopustil Hospodin, můj Bůh. abych poskvrněna byla já, služebnice jeho, ale bez poskvrny hříchu navrátil vám mne, která se raduji, on že zvítězil, já že jsem unikla, a vy že jste vysvobozeni.', 'Jud 13:21': 'Chvalte jej všichni, nebol je dobrý, neboť na věky (trvá) milosrdenství jeho."', 'Jud 13:22': 'Tu všichni klaněli se Hospodinu a řekli jí: „Požehnal tebe Pán mocí svou, nebo skrze tebe na nic přivedl nepřátele naše."', 'Jud 13:23': 'Posléze řekl jí Ozjáš, kníže lidu israelského: „Požehnánas ty, dcero, od Hospodina, Boha nejvyššího, nade všecky ženy na zemi!', 'Jud 13:24': 'Požehnaný Hospodin, který stvořil nebe i zemi, který tě vedl k ranám do hlavy úhlavního nepřítele našeho!', 'Jud 13:25': 'Nebo dnes jméno tvé tak zvelebil, že nevymizí chvála tebe z úst lidí, ale pamětlivi budou moci Hospodinovy na věky, žes pro ně, pro tíseň a svízele národa svého nešetřila života svého, ale přispělas na pomoc, aby nezahynul před obličejem Boha našeho!"', 'Jud 13:26': 'A všecek lid dodal: „Staň se, staň se!"', 'Jud 13:27': 'Též Achior povolán byv přišel, i řekla mu Judit: „Bůh Israelův, kterémus ty svědectví vydal, že se pomstí nad nepřáteli svými, ten sťal hlavu všech nevěřících tuto noc rukou mou.', 'Jud 13:28': 'Abys pak se přesvědčil, že tomu tak, hle, hlava Holoferna, který v pohrdavé zpupnosti své povrhl Bohem Israelovým, a tobě záhubou hrozil řka: „Až bude zajat lid israelský, dám boky tvé mečem probodnouti."', 'Jud 13:29': 'Achior vida hlavu Holofernovu, sevřen byl hrůzou, že padl na zem na tvář svou a trhal sebou.', 'Jud 13:30': 'Když pak zase nabyv ducha, vzpamatoval se, padl jí k nohám, poklonil se jí, a řekl:', 'Jud 13:31': '„Požehnánas ty od Boha tvého v každém příbytku Jakobovu! Nebo v každém národě, který uslyší jméno tvé, zveleben bude Bůh Israelův pro tebe."', 'Jud 14:1': 'Řekla pak Judit všemu lidu: „Slyšte mne, bratří! Zavěste tu hlavu na zdech našich!', 'Jud 14:2': 'Až pak vzejde slunce, vezmi každý zbraň svou, a vytáhněte s náporem; ne abyste sestoupili dolů, ale jako byste se chystali na útok.', 'Jud 14:3': 'Tu hlídky budou musiti běžeti k veliteli svému, aby ho vzbudili k bitvě.', 'Jud 14:4': 'Když pak vůdcové jejich poběhnou ke stanu Holofernovu, a naleznou ho bez hlavy svaleného do krve své, padne na ně hrůza.', 'Jud 14:5': 'A když postřehnete, že utíkají, běžte za nimi bezpečně, neboť Hospodin rozdrtí je pod nohama vašima."', 'Jud 14:6': 'Tehdáž Achior, vida mocný skutek, který učinil Bůh Israelův, opustiv obřady pohanské uvěřil v Boha, obřezal maso své předkožky, a tak připojen byl k národu israelskému, (on) i všecko potomstvo rodu jeho až do dneška.', 'Jud 14:7': 'Tedy hned jak se rozbřesklo, vyvěsili na zdi hlavu Holofernovu, každý muž vzal svou zbroj a vytáhli s velikým hřmotem a křikem.', 'Jud 14:8': 'Když to uzřely hlídky, běžely ke stanu Holofernovu.', 'Jud 14:9': 'Tu ti, kteří bývali ve stanu, přišli a před vchodem do ložnice šustili, aby ho vzbudili; hřmot úmyslně dělali, aby Holofernes probuzen byl ne od budících, ale šustem;', 'Jud 14:10': 'nikdo totiž nesměl na ložnici assyrského mocnáře zatlouci nebo (dokonce) otevřít ji a vejíti.', 'Jud 14:11': 'Když však přišli vůdcové jeho a tisícníci, zkrátka důstojníci vojska krále assyrského, řekli komorníkům :', 'Jud 14:12': '„Vejděte a vzbuďte ho, nebo myši vylezly z děr svých a osmělují se nás vyzývati k boji!"', 'Jud 14:13': 'Tu Vagao vešel do ložnice jeho, zastavil se před oponou a zatleskal rukama; domníval se totiž, že spí s Juditou.', 'Jud 14:14': 'Ale když nepozoroval ani hnutí, že by tam někdo ležel, přistoupil blíže k oponě a pozdvihl ji. Uzřev tělo Holofernovo, ano leží na zemi bez hlavy zkálené v krvi své, vzkřikl hlasem velikým a plačtivým, a roztrhl roucha svá.', 'Jud 14:15': 'Všel také do stanu Juditina, ale když jí nenalezl, vyskočil ven k vojsku', 'Jud 14:16': 'a řekl: „Jedna žena hebrejská učinila hanbu domu krále Nabuchodonosora; neboť hle, Holofernes leží na zemi, a hlava jeho není na něm."', 'Jud 14:17': 'Když to uslyšeli vůdcové moci assyrské, roztrhli všichni roucha svá. Nesnesitelný strach a hrůza padl na ně a zděšeny byly mysli jejich náramně.', 'Jud 14:18': 'Křik neslýchaný strhl se v táboře jejich.', 'Jud 15:1': 'Když všecko vojsko uslyšelo, že jest Holofernes bez hlavy, pozbyli rozumu i rozvahy, a samým třesením a hrůzou jsouce zmítáni hledali pomoc v nohách,', 'Jud 15:2': 'tak že nikdo nechtěl s druhem mluviti, ale sklopivše hlavu a nechavše všeho, rychle dali se na útěk před Hebreji, o kterých slyšeli, že ve zbroji táhnou na ně; utíkali po cestách polních i po stezkách horských.', 'Jud 15:3': 'Synové Israelovi, vidouce, že prchají, pustili se za nimi; sestoupili za nimi troubíce a křičíce.', 'Jud 15:4': 'Protože Assyrští utíkali po různu a o překot, synové však Israelovi hnali se v jednom šiku, zporáželi všecky, kterých mohli dohnati.', 'Jud 15:5': 'Ozjáš rozeslal také posly po všech městech a krajinách Israelových,', 'Jud 15:6': 'i poslala za nimi každá krajina a všeliké město vybranou mládež ve zbroji, a honili je mečem, až přišli na konec území svého.', 'Jud 15:7': 'Ostatní, kteří zůstali v Betulii, vpadli do ležení Assyrských a pobrali kořist, kterou byli zanechali prchající Assyrští; zbohatli velmi.', 'Jud 15:8': 'Ti pak, kteří zvítězivše vrátili se do Betulie, přinesli s sebou všecek majetek jejich, že nebylo počtu dobytka, stád, a všelikého pohyblivého jmění jejich; tak všichni od nejmenšího do největšího zbohatli z toho, co jim ukořistili.', 'Jud 15:9': 'Také Joakim, nejvyšší kněz přišel z Jerusalema do Betulie se všemi staršími svými, aby viděl Juditu.', 'Jud 15:10': 'Když ona vyšla k němu, dobrořečili jí všichni jedním hlasem řkouce: „Tys sláva Jerusalema, tys radost Israelova, ty čest jsi lidu našeho,', 'Jud 15:11': 'neb zmužile jsi jednala! Tvé srdce došlo posily, žes milovala čistotu, a po svém manželovi jsi muže nepoznala. Proto též ruka Páně tě posilnila, a proto na věky budeš požehnána."', 'Jud 15:12': 'Veškeren lid dodal: „Staň se, staň se!"', 'Jud 15:13': 'Sotva za třicet dní sebrána byla kořist Assyrských od lidu israelského.', 'Jud 15:14': 'Všecky věci, které, jak bylo patrno, patřily Holofernovi, dali Juditě: zlato, stříbro, roucha, drahé kamení, všeliké nářadí; všecko bylo jí dáno od lidu.', 'Jud 15:15': 'A všecek lid, se ženami, pannami i mládenci hrál radostně na píšťaly a citary.', 'Jud 16:1': 'Tehdy zpívala Judit Hospodinu tuto píseň:', 'Jud 16:2': 'Zanoťte Hospodinu na bubínky, hřejte Hospodinu na cimbály. Složte mu ve verších píseň novou, velebte a vzývejte jméno jeho.', 'Jud 16:3': 'Hospodin války dokonává, Hospodin je jméno jeho.', 'Jud 16:4': 'Utábořil se mezi svým lidem, aby nás vytrhl z ruky všech nepřátel.', 'Jud 16:5': 'Přitáhl Assyr s hor od půlnoci (přitáhl) s tisíci své moci; ta množstvím potoky zahradila, koně jejich přikryli údolí.', 'Jud 16:6': 'Řekl, že vypálí mou zemi, mládež mou že vybije mečem, děti mé že za kořist vydá, a mé panny do zajetí.', 'Jud 16:7': 'Hospodin však všemohoucí ho zničil, dal ho v ruce ženy, jež probodla jej.', 'Jud 16:8': 'Nepadlť jejich velmož junáků rukou, plémě titánů ho nezabilo. Vysocí obři se mu nevzpírali, ale Judit, dcera Merariho, půvabem své líce přemohla ho.', 'Jud 16:9': 'Neboť svlékši se sebe roucho vdovské, oblékla se v roucho slavnostní k radosti synů Israelových.', 'Jud 16:10': 'Pomazala líce své mastí, svázala do čepce svou kštici, vzala šat nový, chtíc ošálit ho.', 'Jud 16:11': 'Střevíčky její lapily oči jeho, krása její jala jeho duši, rozpoltila mečíkem jeho šíji.', 'Jud 16:12': 'Zhrozili se Perští odvahy její, Medové její neohroženosti.', 'Jud 16:13': 'Tehdy kvílily stany Assyřanů, když se zjevili ponížení moji, kteří vyprahlí (již) byli žízní.', 'Jud 16:14': 'Plémě nevolnic je probodalo, zbili je jak děti prchající, v boji zhynuli před Pánem, Bohem mým.', 'Jud 16:15': 'Píseň prozpěvujme Hospodinu, píseň novou zpívejme Bohu svému.', 'Jud 16:16': 'Pane můj, Hospodine, ty veliký jsi, přeslavný mocí svou, nepřekonatelný.', 'Jud 16:17': 'Tobě sloužit musí každý tvor tvůj; neboť jsi řekl, a byli učiněni, poslals ducha svého, a stvořeni byli; a není, kdo by odpíral hlasu tvému.', 'Jud 16:18': 'Hory v základech s vodami se kolísají, skály jak vosk se rozplývají před tebou.', 'Jud 16:19': 'Ti však, kteří strachují se tebe, velicí budou u tebe ve všech věcech.'}