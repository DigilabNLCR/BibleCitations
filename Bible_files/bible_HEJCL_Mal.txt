{'Mal 1:1': 'Zatížení Israele slovem Hospodinovým skrze Malachiáše.', 'Mal 1:2': 'Miloval jsem vás, praví Hospodin, a říkáte: „V čem jsi miloval nás?" Zdali nebyl Esau bratr Jakobův? – praví Hospodin. – Miloval jsem však Jakoba,', 'Mal 1:3': 'kdežto Esaua měl jsem v nenávisti, i obrátil jsem hory jeho v pustinu, dědictví jeho v (sídlo) příšer pouště.', 'Mal 1:4': 'Dí-li Edomsko: „Zničeni jsme, ale vystavíme zase zbořeniny," toto praví Hospodin zástupů: „Oni budou stavět, ale já bořit; a slouti budou „Území bezbožnosti" a „Lid, na nějž se Hospodin rozhněval na věky."', 'Mal 1:5': 'Oči vaše to uvidí, i řeknete: „Veliký jest Hospodin za hranicemi Israelska!"', 'Mal 1:6': 'Syn ctí otce svého a sluha pána svého; jsem-li tedy já (váš) otec, kde jest úcta má, a jsem-li já (váš) pán, kde jest bázeň má? praví Hospodin zástupů k vám, ó kněží, kteří pohrdáte jménem mým! Říkáte: „V čem jsme pohrdli tvým jménem?"', 'Mal 1:7': 'Obětujete na oltáři mém chléb poskvrněný a říkáte: „Čím jsme jej poskvrnili?" Tím, že prohlašujete stůl Hospodinův za opovržlivý!', 'Mal 1:8': 'Když podáváte slepé (dobytče) v obět, není to nic zlého? A když obětujete kulhavé a neduživé, není to nic zlého? Podej je svému místodržiteli, bude-li se jemu líbit, nebo prokáže-li ti svou přízeň, praví Hospodin zástupů.', 'Mal 1:9': 'A nyní uprošujte Boha, aby se smiloval nad vámi, – rukama vašima staň se tak – přijme-li snad na milost vás, praví Hospodin zástupů.', 'Mal 1:10': 'Ó, by někdo z vás zavřel dveře, ó, byste nezapalovali oltářní oheň nadarmo!" Nemám zalíbení ve vás, – praví Hospodin zástupů – a oběti nepřijmu z ruky vaší.', 'Mal 1:11': 'Neboť od východu slunce až na západ veliké jest jméno mé mezi národy; na každém místě bude obětováno, a podávána bude jménu mému obět čistá; neboť veliké jest jméno mé mezi národy, praví Hospodin zástupů.', 'Mal 1:12': 'Ale vy je poskvrňujete tím, že říkáte: „Stůl Hospodinův poskvrněn jest, a co naň kladeno bývá, opovržlivé jest [i s ohněm, který to sžírá]."', 'Mal 1:13': 'Říkáte: „Aj, mnoho námahy," a prskáte na to, praví Hospodin zástupů, a přinášíte z loupeží kulhavé a neduživé, přinášíte (je v) obět; zdali přijmu to z ruky vaší? praví Hospodin.', 'Mal 1:14': 'Zlořečený (bud) podvodník, který má v stádě svém samce, nebo který zaslíbí (něco), obětuje (však dobytče) neduživé Pánu; neboť král veliký jsem já, praví Hospodin zástupů, a jméno mé jest hrozné mezi národy.', 'Mal 2:1': 'A nyní (svědčí) vám tento příkaz, ó kněží:', 'Mal 2:2': 'Nebudete-li chtíti poslouchati a snažiti se, byste vzdávali slávu jménu mému, praví Hospodin zástupů: pošlu na vás chudobu, zlořečiti budu požehnáním vašim, zlořečiti budu jim, že jste se nesnažili!', 'Mal 2:3': 'Aj, já vhodím vám plece, a vkydnu vám ve tvář lejno slavností vašich, a (to) vezme vás s sebou.', 'Mal 2:4': 'I zvíte, že jsem poslal k vám příkaz tento, aby zachována byla má smlouva s Levim, praví Hospodin zástupů.', 'Mal 2:5': 'Měl jsem s ním smlouvu života, pokoje – a dal jsem mu je – a bázně, i bál se mne a k mému jménu měl úctu.', 'Mal 2:6': 'Nauku pravdy měl ve svých ústech, nepravost nebyla nalezena na rtech jeho; v pokoji a v přímosti chodil se mnou a mnohé odvrátil od nepravosti.', 'Mal 2:7': 'Rty kněze totiž mají dbáti vědy, a z úst jeho má býti hledána nauka; – jeť on posel Hospodina zástupů. – ', 'Mal 2:8': 'Vy však sešli jste s cesty a pohoršili jste mnohé v nauce, porušili jste smlouvu (mou) s Levim, praví Hospodin zástupů.', 'Mal 2:9': 'Protož i já učinil jsem vás opovrženými a nízkými u všeho lidu, jako jste nezachovávali cest mých a nedbali jste nauky.', 'Mal 2:10': 'Zdali není jeden otec všech nás? Zdali Bůh jeden nestvořil nás? Proč tedy zpronevěřujeme se druh druhu rušíce smlouvu s otci našimi?', 'Mal 2:11': 'Juda se zpronevěřuje, ohavnost se děje v Israeli a v Jerusalemě, neboť poskvrňuje Juda svatou věc Hospodinovu, kterou miluje, v manželství vchází s dcerou boha cizího.', 'Mal 2:12': 'Zahladí Hospodin každého, kdo tak činí, mistra i žáka ve stanech Jakobových, i toho, kdo podává obět Hospodinu zástupů.', 'Mal 2:13': 'A za druhé činíte toto: Přikrýváte slzami oltář Hospodinův, pláčem a řvaním, že již nedbám oběti a že nepřijímám nic příjemného z ruky vaší.', 'Mal 2:14': 'A říkáte: „Pro kterou příčinu?" Proto, že Hospodin stal se soudcem mezi tebou a ženou mládí tvého, kterou jsi ty pohrdl, ač byla tvou družkou a manželkou tvé smlouvy.', 'Mal 2:15': 'Zdali nestvořil (ji) jeden, a zda není ostatek jeho dechu? A co (ten) jeden hledá nežli potomky Boží? Protož pečujte o svůj život a ženou mládí svého nepohrdejte!', 'Mal 2:16': 'Neboť nenávidím zapuzování – praví Hospodin, Bůh Israelův – nepravostí přikrývá roucho své (takový), praví Hospodin, Bůh zástupů; (protož) pečujte o svůj život a nepohrdejte!', 'Mal 2:17': 'Obtěžujete Hospodina řečmi svými a říkáte: „V čem ho obtěžujeme?" V tom, že říkáte: „Každý, kdo činí zlé, dobrý jest v očích Hospodinových, a takoví se jemu líbí; nebo kde je přece Bůh, (spravedlivý) soudce?"', 'Mal 3:1': 'Aj, já posílám posla svého, aby připravil cestu přede mnou. Náhle pak přijde do chrámu svého panovník, po kterém vy toužíte, a posel smlouvy, jejž vy chcete; aj, přichází, praví Hospodin zástupů,', 'Mal 3:2': 'kdo však snese den příchodu jeho, a kdož obstojí, až se objeví? Jeť on jako tavící oheň, a jako lužidlo, kterým se bílí.', 'Mal 3:3': 'Zasedna bude tavit a čistit stříbro; vyčistí syny Leviovy, protříbí je jako zlato a stříbro, by Pánu obětovali v spravedlnosti;', 'Mal 3:4': 'i bude líbit se Pánu obět Judy a Jerusalema, jako za dnů bývalých věků, za let starobylých.', 'Mal 3:5': 'A přistoupím k vám, abych vás soudil, budu žalobcem rychlým kouzelníkům, cizoložníkům, křivopřísežníkům a těm, kteří násilně zadržují mzdu dělníkovi, (utiskují) vdovy a sirotky a potlačují cizince, aniž se mne bojí, praví Hospodin zástupů.', 'Mal 3:6': 'Neboť já, Hospodin, neměním se, a vy, synové Jakobovi, nejste jiní.', 'Mal 3:7': '[Neboť] ode dnů otců vašich jste odpadali od zákonů mých, a nedbali jich. Navraťte se ke mně a navrátím se k vám, praví Hospodin zástupů. A říkáte: „V čem se máme navrátit?"', 'Mal 3:8': 'Smí člověk olupovali Boha, že vy otupujete mne? Říkáte: „V čem tě olupujeme?" V desátcích a prvotinách.', 'Mal 3:9': 'Nedostatkem jakožto kletbou stiženi jste, neboť mě olupujete, vy, národ veškeren.', 'Mal 3:10': 'Noste všecky desátky do skladiště, ať je co jísti v domě mém; a zkuste mě v tom, praví Hospodin, nezotvírám-li vám otvory nebeské a nevyleji-li vám požehnání až na míru!', 'Mal 3:11': 'Obořím-li se pro vás na žrouta, i neporuší úrody země vaší; aniž bude neplodná vinice na pozemcích (vašich), praví Hospodin zástupů.', 'Mal 3:12': 'A blahoslaviti vás budou všichni národové, neboť zemí žádoucí budete vy, praví Hospodin zástupů.', 'Mal 3:13': 'Ztvrdla proti mně slova vaše, praví Hospodin. Říkáte: „Co jsme mluvili proti tobě?"', 'Mal 3:14': 'Říkáte: „Marno je sloužiti Bohu; jaký užitek z toho máme, že dbáme příkazů jeho a že chodíme smutni před Hospodinem zástupů?', 'Mal 3:15': 'Protož nyní blahoslavíme zpupné, neboť dobře se mají bezbožníci; pokoušejí Boha a docházejí vysvobození."', 'Mal 3:16': '(Tak) mluvili tehdy vespolek bohabojní. Hospodin to pozoroval a slyšel; a psána byla před ním pamětná kniha pro ty, kteří se bojí Hospodina a myslí na jeho jméno.', 'Mal 3:17': 'I budou mně, praví Hospodin zástupů, v den, kdy zakročím, majetkem; a šetřiti jich budu jako šetří člověk syna svého, který mu slouží.', 'Mal 3:18': 'I změníte svůj úsudek, až uvidíte rozdíl mezi spravedlivcem a bezbožníkem, mezi tím, kdo slouží Bohu a tím, kdo neslouží.', 'Mal 4:1': 'Neboť aj, den přijde hořící jako pec, i budou všichni pyšní, všichni, kdož páchají bezbožnost, stéblem, i zapálí je ten přicházející den, praví Hospodin zástupů, a ten nenechá jim kořínku ni lístku.', 'Mal 4:2': 'Ale vám, bojícím se jména mého, vzejde slunce spravedlnosti, a zdraví bude míti ve svých křídlech, i vyjdete a poskakovati budete jako telata z chléva.', 'Mal 4:3': 'A deptati budete bezbožné, ježto budou popelem pod patou nohou vašich v den, kdy já zakročím, praví Hospodin zástupů.', 'Mal 4:4': 'Pamatujte na zákon Mojžíše, služebníka mého, který jsem jemu dal na Horebu pro všecky Israelity, příkazy i ustanovení.', 'Mal 4:5': 'Aj, já pošlu vám proroka Eliáše, prve nežli přijde den Hospodinův veliký a hrozný,', 'Mal 4:6': 'i obrátí srdce otců k synům a srdce synů k otcům jejich, abych snad nepřišel a neudeřil zemi kletbou.'}