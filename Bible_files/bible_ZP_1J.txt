{'1J 1:1': 'Co bylo od počátku, co jsme slyšeli, co jsme vlastníma očima viděli, nač jsme popatřili a čeho se naše ruce dotkly, o Slovu života – ', '1J 1:2': 'život byl zjeven, a my jsme jej viděli, svědčíme a zvěstujeme vám život věčný, který byl u Otce a nám byl zjeven – ', '1J 1:3': 'co jsme viděli a slyšeli, zvěstujeme i vám, abyste i vy měli společenství s námi. Naše obecenství je s Otcem i s jeho Synem, Ježíšem Kristem.', '1J 1:4': 'Toto vám píšeme, aby vaše radost byla úplná. ', '1J 1:5': 'Zvěst, kterou jsme slyšeli od něho a vám zvěstujeme, je ta, že Bůh jest světlo a není v něm pražádné tmy.', '1J 1:6': 'Říkáme-li, že s ním máme obecenství, ale při tom žijeme ve tmě, lžeme a nečiníme pravdy. ', '1J 1:7': 'Ale žijeme-li v světle, jako on jest v světle, máme obecenství mezi sebou, a krev Ježíše Krista, jeho Syna, očišťuje nás ode všeho hříchu. ', '1J 1:8': 'Říkáme-li, že nemáme hříchu, klameme sami sebe a není v nás pravdy. ', '1J 1:9': 'Vyznáváme-li své hříchy, on jest věrný a spravedlivý, aby nám odpustil hříchy a očistil nás od každé nepravosti. ', '1J 1:10': 'Říkáme-li, že jsme nehřešili, činíme z něho lháře a není v nás jeho slova.', '1J 2:1': 'Moje dítky! Toto vám píši, abyste nehřešili. Ale hřešil-li by kdo, máme přímluvce u Otce, Ježíše Krista spravedlivého. ', '1J 2:2': 'Ten je smíření za naše hříchy, ale nejenom za naše, nýbrž i za hříchy celého světa.', '1J 2:3': 'Podle toho poznáváme, že jsme jej poznali, když zachováváme jeho příkazy. ', '1J 2:4': 'Kdo říká: „Znám jej“, ale nezachovává jeho příkazů, je lhář a není v něm pravdy. ', '1J 2:5': 'Kdo však zachovává jeho slovo, v tom jest opravdu Boží láska přivedena k dokonalosti. Podle toho poznáváme, že jsme v něm. ', '1J 2:6': 'Kdo říká, že v něm zůstává, jest povinen žíti také, jak žil on. ', '1J 2:7': 'Milovaní, nepíši vám nový příkaz, ale příkaz starý, jejž máte od začátku. Starý příkaz je slovo, které jste uslyšeli. ', '1J 2:8': 'A přece zas: píši vám nový příkaz, jenž je pravdivý v něm i ve vás, protože tma přechází a pravé světlo již svítí. ', '1J 2:9': 'Kdo říká, že je v světle, ale nenávidí svého bratra, je dosud ve tmě. ', '1J 2:10': 'Kdo miluje svého bratra, zůstává v světle, a v světle není možnost svodu. ', '1J 2:11': 'Kdo však nenávidí svého bratra, je ve tmě a žije ve tmě, ani neví, kam jde, protože tma mu oslepila oči. ', '1J 2:12': 'Píši vám, dítky, protože jsou vám odpuštěny hříchy pro jeho jméno. ', '1J 2:13': 'Píši vám, otcové, protože jste poznali toho, kdo jest od počátku. Píši vám, mladí muži, protože jste zvítězili nad tím zlým. ', '1J 2:14': 'Napsal jsem vám, dítky, protože jste poznali Otce. Napsal jsem vám, otcové, protože jste poznali toho, který jest od počátku. Napsal jsem vám, mladí muži, protože jste silní a slovo Boží zůstává ve vás a zvítězili jste nad tím zlým. ', '1J 2:15': 'Nemilujte světa, ani co je ve světě. Jestliže kdo miluje svět, není v něm lásky Otcovy, ', '1J 2:16': 'neboť všecko, co je ve světě: tělesný chtíč a chtíč očí a chlubivost života, je nikoli z Otce, ale ze světa. ', '1J 2:17': 'Svět však pomíjí i jeho chtíč, ale kdo činí vůli Boží, zůstává na věky.', '1J 2:18': 'Dítky, je poslední hodina. Slyšeli jste, že antikrist přichází. Nyní se objevilo mnoho antikristů. Z toho poznáváme, že je poslední hodina. ', '1J 2:19': 'Vyšli z nás, ale nebyli z nás. Kdyby byli z nás, byli by s námi zůstali; ale odešli, aby se objevilo, že nejsou všichni z nás. ', '1J 2:20': 'Vy máte pomazání od Svatého a všichni máte známost. ', '1J 2:21': 'Nenapsal jsem vám proto, že neznáte pravdy, ale protože ji znáte, a že žádná lež není z pravdy.', '1J 2:22': 'Kdo je lhář, ne-li ten, kdo popírá, že Ježíš není Kristem? To je antikrist, kdo popírá Otce i Syna. ', '1J 2:23': 'Žádný, kdo popírá Syna, nemá ani Otce. Kdo vyznává Syna, má také Otce. ', '1J 2:24': 'Zůstane-li ve vás, co jste slyšeli od začátku, i vy zůstanete v Synu i v Otci. ', '1J 2:25': 'To je splnění slibu, který on sám slíbil: věčný život.', '1J 2:26': 'Toto jsem vám napsal o těch, kteří vás svádějí k bludu,', '1J 2:27': 'a vy – pomazání, jež jste od něho přijali, zůstává ve vás, a nepotřebujete, aby vás kdo učil, ale jako vás jeho pomazání učí o všem – a je pravdivé a není lží – a jak vás naučilo, zůstávejte v něm. ', '1J 2:28': 'Nuže tedy, dítky, zůstávejte v něm, abychom, až se zjeví, nabyli důvěry a nebyli od něho zahanbeni při jeho příchodu. ', '1J 2:29': 'Víte-li, že je spravedlivý, poznávejte, že i každý, kdo činí spravedlnost, je z něho narozen.', '1J 3:1': 'Hleďte, jak velikou lásku nám Otec dal, že se smíme nazývati dětmi Božími a jsme jimi. Proto nás svět nezná, že nepoznal jeho. ', '1J 3:2': 'Milovaní, nyní jsme dětmi Božími; čím budeme, není ještě zjevno. Ale víme, že mu, až se zjeví, budeme podobni, poněvadž jej budeme viděti, tak jak jest. ', '1J 3:3': 'Každý, kdo má tuto naději v něho, očišťuje se, jako on je čistý.', '1J 3:4': 'Každý, kdo se dopouští hříchu, činí něco nezákonného; hřích jest nezákonnost. ', '1J 3:5': 'Víte přec, že se on zjevil, aby sňal hříchy; v něm není hříchu. ', '1J 3:6': 'Žádný, kdo v něm zůstává, nehřeší; každý, kdo hřeší, neviděl ho, ani ho nepoznal. ', '1J 3:7': 'Dítky, nedávejte se nikým sváděti! Kdo činí spravedlnost, je spravedlivý, jako i on je spravedlivý. ', '1J 3:8': 'Kdo se dopouští hříchu, je z ďábla, protože ďábel hřeší od počátku. K tomu se zjevil Syn Boží, aby zrušil činy ďáblovy.', '1J 3:9': 'Žádný, kdo je narozen z Boha, nedopouští se hříchu, poněvadž v něm zůstává Boží símě. Ani nemůže hřešiti, protože je z Boha narozen. ', '1J 3:10': 'Podle toho jsou zjevné děti Boží a děti ďáblovy: žádný, kdo nečiní spravedlnost, není z Boha; stejně, kdo nemiluje svého bratra. ', '1J 3:11': 'Vždyť to je zvěst, kterou jste od počátku slyšeli, že se máme vespolek milovati. ', '1J 3:12': 'Nesmíme býti jako Kain, který byl z toho zlého a zabil svého bratra. A proč jej zabil? Protože jeho činy byly zlé, ale činy jeho bratra spravedlivé.', '1J 3:13': 'Nedivte se, bratří, že vás svět nenávidí. ', '1J 3:14': 'Vždyť víme, že jsme přešli ze smrti do života, protože milujeme bratří. Kdo nemiluje, zůstává ve smrti. ', '1J 3:15': 'Každý, kdo nenávidí svého bratra, je vrah, a víte, že žádný vrah nemá v sobě věčného života trvalého. ', '1J 3:16': 'Podle toho jsme poznali, co je láska, že on za nás položil svůj život; tak jsme i my povinni položiti své životy za bratří. ', '1J 3:17': 'Kdo však má statky tohoto světa a vidí, že jeho bratr má nedostatek, a zavře své nitro před ním, jak v něm může zůstávati Boží láska? ', '1J 3:18': 'Dítky, nemilujme jen slovem ani jazykem, ale činem, a tak pravdivě.', '1J 3:19': 'Podle toho poznáme, že jsme z pravdy, a tak uklidníme své srdce před ním, ', '1J 3:20': 'ať nás naše srdce z čehokoliv obviňuje, neboť Bůh je větší než naše srdce a všecko ví.', '1J 3:21': 'Milovaní, neobviňuje-li nás naše srdce, můžeme směle předstoupiti před Boha a dostane se nám od něho, ', '1J 3:22': 'začkoli bychom žádali, protože zachováváme jeho příkazy a činíme, co je mu milé. ', '1J 3:23': 'To pak jest jeho příkaz, abychom věřili jménu jeho Syna Ježíše Krista a milovali se vespolek, jak nám přikázal. ', '1J 3:24': 'Kdo zachovává jeho příkazy, zůstává v Bohu a Bůh zase v něm. Podle toho poznáváme, že v nás zůstává: podle Ducha, kterého nám dal.', '1J 4:1': 'Milovaní, nevěřte každému duchu, ale zkoumejte duchy, jsou-li z Boha; vždyť mnoho lživých proroků vyšlo do světa. ', '1J 4:2': 'Ducha Božího rozeznáte podle toho: každý duch, který vyznává Ježíše Krista přišlého v těle, je z Boha; ', '1J 4:3': 'ale žádný duch, který nevyznává Ježíše, není z Boha. To je duch antikristův, o němž jste slyšeli, že přichází a nyní jest již ve světě. ', '1J 4:4': 'Vy dítky, jste z Boha a zvítězili jste nad nimi; neboť ten, který jest ve vás, je větší, než ten, který je ve světě.', '1J 4:5': 'Oni jsou ze světa; proto mluví slova ze světa, a svět je poslouchá. ', '1J 4:6': 'My však jsme z Boha. Kdo poznává Boha, poslouchá nás; kdo není z Boha, neposlouchá nás. Podle toho rozeznáváme ducha pravdy a ducha bludu.', '1J 4:7': 'Milovaní, milujme se vespolek, protože láska je z Boha, a každý, kdo miluje, je zrozen z Boha a poznává Boha. ', '1J 4:8': 'Kdo nemiluje, nepoznal Boha, protože Bůh jest láska. ', '1J 4:9': 'V tom se zjevila Boží láska k nám, že svého Syna jediného poslal Bůh do světa, abychom byli živi skrze něj. ', '1J 4:10': 'V tom jest láska, ne že jsme my milovali Boha, nýbrž že si on zamiloval nás a poslal svého Syna jako smíření za naše hříchy. ', '1J 4:11': 'Milovaní, miloval-li nás Bůh tak, i my jsme povinni milovati se vespolek.', '1J 4:12': 'Boha nikdo nikdy nespatřil; milujeme-li se vespolek, Bůh v nás zůstává a jeho láska jest v nás přivedena k dokonalosti. ', '1J 4:13': 'Podle toho poznáváme, že v něm zůstáváme a on v nás; on nám dal díl svého Ducha. ', '1J 4:14': 'My jsme spatřili a svědčíme, že Otec poslal Syna jako Spasitele světa. ', '1J 4:15': 'Kdo vyzná, že Ježíš jest Syn Boží, v tom zůstává Bůh a on v Bohu. ', '1J 4:16': 'My jsme poznali a uvěřili v lásku, kterou Bůh má k nám. Bůh jest láska; kdo zůstává v lásce, zůstává v Bohu a Bůh zůstává v něm. ', '1J 4:17': 'V tom je k dokonalosti přivedena láska s námi, že máme důvěru v den soudu, poněvadž, jaký jest on, i my jsme v tomto světě. ', '1J 4:18': 'Strachu není v lásce, ale dokonalá láska vypuzuje strach, protože strach se vztahuje na trest, a kdo má strach, není k dokonalosti přiveden v lásce. ', '1J 4:19': 'My milujeme, protože on napřed miloval nás. ', '1J 4:20': 'Říká-li kdo: „Miluji Boha“, ale nenávidí svého bratra, je lhář; neboť, kdo nemiluje svého bratra, kterého viděl, jak může milovati Boha, kterého neviděl? ', '1J 4:21': 'Ten příkaz máme od něho, aby, kdo miluje Boha, miloval i svého bratra.', '1J 5:1': 'Každý, kdo věří, že Ježíš je Kristus, je zrozen z Boha; každý, kdo miluje ploditele, miluje i toho, kdo je jím zplozen. ', '1J 5:2': 'Podle toho poznáváme, že milujeme děti Boží, milujeme-li Boha a plníme jeho příkazy. ', '1J 5:3': 'Boží láska je to, abychom zachovávali jeho příkazy. Jeho příkazy nejsou těžké, ', '1J 5:4': 'neboť každý, kdo je zrozen z Boha, vítězí nad světem. Vítězství pak, které zvítězilo nad světem, je naše víra. ', '1J 5:5': 'Kdo je vítězem nad světem, ne-li ten, kdo věří, že Ježíš je Syn Boží? ', '1J 5:6': 'Ježíš Kristus jest ten, který přišel skrze vodu a krev. Nejen s vodou, ale s vodou a s krví. A Duch je toho svědkem, poněvadž Duch je pravda. ', '1J 5:7': 'Jsou tři svědkové: ', '1J 5:8': 'Duch, voda a krev, a to tré jest za jedno. ', '1J 5:9': 'Přijímáme-li lidské svědectví, svědectví Boží jest větší; neboť Boží svědectví je v tom, že vydal svědectví o svém Synu. ', '1J 5:10': 'Kdo věří v Syna Božího, má svědectví v něm; kdo nevěří Bohu, učinil jej lhářem, poněvadž neuvěřil svědectví, jež Bůh vydal o svém Synu. ', '1J 5:11': 'Svědectví pak jest toto: Bůh nám dál věčný život, a tento život jest v jeho Synu. ', '1J 5:12': 'Kdo má Syna, má život; kdo nemá Syna Božího, nemá života. ', '1J 5:13': 'Toto jsem vám napsal, abyste věděli, že máte věčný život, vám, věřícím ve jméno Syna Božího. ', '1J 5:14': 'K němu pak máme důvěru, že nás slyší, kdykoli o něco prosíme podle jeho vůle. ', '1J 5:15': 'A víme-li, že nás slyší ve všem, oč prosíme, víme také, že máme splnění proseb, jimiž ho prosíme.', '1J 5:16': 'Vidí-li kdo svého bratra hřešiti hříchem, který není k smrti, pros, a Bůh mu dá život, ovšem jen těm, kdož hřeší ne smrtelně. Jest hřích k smrti; za takový aby se modlil, to neříkám. ', '1J 5:17': 'Každá nepravost jest hříchem, ale jest také hřích, který není k smrti.', '1J 5:18': 'Víme, že žádný, kdo se zrodil z Boha, nehřeší, nýbrž že, kdo je zrozen z Boha, se ho drží, a ten zlý se ho nedotkne.', '1J 5:19': 'Víme, že jsme z Boha a že celý svět leží ve zlém. ', '1J 5:20': 'Víme však, že Syn Boží přišel a dal nám myšlenkovou schopnost poznávati pravého Boha. My jsme v tom pravém skrze jeho Syna Ježíše Krista. To jest pravý Bůh a věčný život.', '1J 5:21': 'Dítky, střezte se model! '}