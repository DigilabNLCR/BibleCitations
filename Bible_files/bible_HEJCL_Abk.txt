{'Abk 1:1': 'Zatížení, které viděl Habakuk prorok.', 'Abk 1:2': 'Dokavád, Hospodine, volati budu, a nevyslyšíš? (Dokavád) křičeti budu k tobě násilí trpě, a nevysvobodíš?', 'Abk 1:3': 'Proč mi dáváš patřiti na nepravost a utrpení, loupeživost a bezpráví míti před očima, takže vznikají spory a hádky se rozmáhají?', 'Abk 1:4': 'Proto roztrhán jest zákon, a neuplatňuje se nikterak spravedlnost; protože bezbožník nabývá vrchu nad spravedlivcem, proto vychází právo převrácené.', 'Abk 1:5': 'Popatřte mezi národy a vizte, divte se a trňte, neboť událost se zběhne za dnů vašich, které by nikdo nevěřil, kdyby mu byla vypravována.', 'Abk 1:6': 'Neboť aj, já vzbudím Chaldy, národ krutý a hbitý, který zchodí široširou zemi, aby zabral sídla, jež nejsou jeho.', 'Abk 1:7': 'Hrozný a strašlivý jest; z něho samého právo a vážnost jeho vycházet bude.', 'Abk 1:8': 'Lehčí než pardové jsou koně jeho a rychlejší než vlci na večer; rozlijí se široko jezdci jeho, jezdci jeho (kteří) z daleka přijdou; poletí jako orel chvátající za potravou.', 'Abk 1:9': 'Všichni přijdou, aby kořistili; líce jejích jako žhoucí vítr, a nahrabe jako písku zajatců.', 'Abk 1:10': 'Ten nad králi bude vítězně (se smáti), knížata na posměch mu budou; ten se každé pevnosti vysměje: nanese násep a dobude jí.', 'Abk 1:11': 'Poté změní se smýšlení (jejich), překročí meze a prohřeší se; tato síla jejich bude bohem jejich.', 'Abk 1:12': 'Zdali ty nejsi od věků, Hospodine, Bůh můj, Svatý můj? Nezemřeme tedy, Hospodine! Tys ho soudcem ustanovil, a učinils ho silným, abys trestal.', 'Abk 1:13': '(Příliš) čisté jsou tvé oči, abys mohl na zlo patřit, abys mohl na bezbožnost hledět. Proč (tedy) hledíš na ty, kteří bezbožně činí, a mlčíš, když bezbožný sžírá spravedlivějšího než sám jest?', 'Abk 1:14': '(Proč) činíš, že jsou lidé jako ryby mořské, jako plazi, nemající pána?', 'Abk 1:15': '(To) všecko na udici zdvíhá, tahá to ve své síti; hromadí (je) v nevodu svém, (a) raduje se z toho, plesá.', 'Abk 1:16': 'Proto oběti přináší své síti, kadidlo pálí nevodu svému; nebo skrze ně ztučněl jeho úděl, a pokrm jeho stal se výborným.', 'Abk 1:17': 'Proto tedy rozprostírá síť svou a ustavičně zabíjí národy bez lítosti.', 'Abk 2:1': 'Na místě své stráže se postavím, státi budu na ohradě a patřiti, abych viděl, co mně řečeno bude, a co bych měl odpovědět karateli svému.', 'Abk 2:2': 'Tu mi Hospodin odpověděl a řekl: Napiš, co jsi viděl, vyryj to na desky, aby možno bylo rychle se dočísti toho.', 'Abk 2:3': 'Jeť ještě daleko (to) vidění; splní se na konci a nezklame. Bude-li prodlévati, čekej, neboť jistě přijde, dostaví se!', 'Abk 2:4': 'Aj, kdo nevěří, v tom není duše přímé, ale spravedlivý u víře své živ bude.', 'Abk 2:5': 'A jako víno pijícího (je) oklamává, tak se stane zpupnému; nebude ctěn ten, který jako podsvětí se roztahuje se svou hltavostí, ten, který jest jako smrt nenasytný, který si shromažďuje všecky národy, a shrnuje k sobě všecky kmeny.', 'Abk 2:6': 'Zdali ti všichni nezačnou písničku na něho, zda nebudou si dávati hádanky o; něm? Řeknou: Běda tomu, kdo hromadí cizí majetek – jak dlouho!? – a zatěžuje sebe na svou škodu hustým blátem!', 'Abk 2:7': 'Zda náhle nepovstanou, kteří tě hrýzti budou, zda nebudou vzbuzeni, kteří tě trhati budou, zda nebudeš jim za kořist?', 'Abk 2:8': 'Protožes ty zloupil národy mnohé, oloupí tebe všichni, kteří zůstanou z národů, pro krev lidskou a pro násilí (spáchané) na zemi, na městu a na všech jeho obyvatelích.', 'Abk 2:9': 'Běda (tomu), kdo kupí hříšně zisk svému domu, chtěje míti vysoko své hnízdo, kde se domnívá, že bude prost zlé moci!', 'Abk 2:10': 'Zamýšlel jsi hanbu domu svému, pobil jsi mnoho národů, zhřešila tvá duše.', 'Abk 2:11': 'Neboť kámen na zdi křičí a dřevo z domovních vazeb (mu) odpovídá.', 'Abk 2:12': 'Běda (tomu), kdo staví město krví, kdo upevňuje osadu nepravostí!', 'Abk 2:13': 'Zdali není ta věc od Hospodina (stanovena), aby totiž lidé se plahočili mnoho pro oheň, a národové aby se vysilovali naprázdno?', 'Abk 2:14': 'Neboť plna bude země znalosti slávy Hospodinovy jako vody přikrývající (dno) moře.', 'Abk 2:15': 'Běda (tomu), kdo nápoj dává příteli svému vpouštěje (do něho) žluč svou; kdo ho opojuje, aby na jeho nahotě mohl se pásti!', 'Abk 2:16': 'Nasycen budeš hanbou místo slávy; pij také ty a opoj se; obrátí se na tebe kalich z pravice Hospodinovy a chrst hanby na tvou slávu.', 'Abk 2:17': 'Neboť zločinnost (páchaná) na Libanu přikryje tebe, a zhouba zvířat vystraší tebe, pro krev lidskou a pro násilí, (spáchané) na zemi, na městu a na všech jeho obyvatelích.', 'Abk 2:18': 'Co prospívá řezba, že ji vyřezává tvůrce její, slitina a lživá socha, že doufá ve své dílo výrobce jeho, že dělá němé modly?', 'Abk 2:19': 'Běda tomu, kdo říká dřevu: „Procitni", „Vstaň" kameni mlčícímu! Zdali ten bude moci poučovat? Hle, on přikryt je zlatem a stříbrem, ale žádného ducha není v útrobách jeho.', 'Abk 2:20': 'Hospodin však jest ve svém svatém chrámě; mlč před ním všecka země!', 'Abk 3:1': 'Modlitba proroka Habakuka za nevědomosti.', 'Abk 3:2': 'Hospodine, slyšel jsem tvůj výrok, a zděsil jsem se, Pane, díla tvého. V blízkých letech uveď je do života, v blízkých letech učiň, by známo bylo; ve svém hněvu pamatuj na smilování!', 'Abk 3:3': 'Bůh od jihu přichází, Svatý s pohoří Faran. Sláva jeho nebesa, zahaluje, a velebnosti jeho plná jest země.', 'Abk 3:4': 'Lesk jeho jako slunce, paprsky v rukou má, v tom jest ukryta síla jeho.', 'Abk 3:5': 'Před jeho tváří kráčí smrtelný mor, a v patách za ním přichází horečný žár.', 'Abk 3:6': 'Vystoupil a změřil zemi; pohleděl, a rozptýlil národy. Pukají hory věkovité, sklánějí se odvěké pahorky; blížíť se, jako dávno se blížíval.', 'Abk 3:7': 'Ze zla děsí se stany Etiopských, chvějí se opony země Madianské.', 'Abk 3:8': 'Zdali na řeky rozhněval ses, Hospodine? Zdali na řeky rozhořčen nebo na moře roztrpčen jsi, že vstupuješ na své koně, na své vítězné vozy?', 'Abk 3:9': 'Napínáš silně lučiště své, abys přísahy splnil, kmenům dané; řekami prorážíš zemi.', 'Abk 3:10': 'Vidí tě hory, a chvějí se, příval vodstva se lije, tůně vydává ryk svůj, hlubina ruce své zdvíhá.', 'Abk 3:11': 'Slunce i měsíc se zastavují v stáncích svých, když počaly svítit střely tvoje; zacházejí před leskem kopí tvého blýskajícího se.', 'Abk 3:12': 'Za řevu šlapeš zemi, ve hněvu děsíš národy.', 'Abk 3:13': 'Vycházíš, abys spasil lid svůj, spasil pomazaného svého. Srážíš hlavu s domu bezbožníkova, strhuješ jej od základu až do hrdla.', 'Abk 3:14': 'Klneš jeho žezlům, hlavě vojska jeho, těm, kdož se ženou jako vichor, by rozmetli mě s radostí toho, jenž chuďasa žere v skrytě.', 'Abk 3:15': 'Cestu. činíš v moři koňům svým, v bahně vodního množství.', 'Abk 3:16': 'Když jsem o tom slyšel, chvělo se tělo mé, při zprávě o tom rty mi drkotaly. Vejdiž hrůza do mých kostí, a budiž jí pode mnou plno; jen ať ušetření dojdu v den tísně, bych vstoupil mezi lid náš přepásaný.', 'Abk 3:17': 'Ano, nebude fík mít květů, nebude plodů na vinicích; zklame oliva pracně pěstovaná, a role nepřinesou pokrmu; oderván bude z ovčince brav, a skotu u jeslí nebude.', 'Abk 3:18': 'Já však v Hospodinu budu se radovat, plesat budu v Bohu, svém spasiteli,', 'Abk 3:19': 'Hospodin, můj Pán, je síla moje, dá mi nohy jelení, a vítězně mě zavede na mé výšiny, zpívajícího žalmy.'}