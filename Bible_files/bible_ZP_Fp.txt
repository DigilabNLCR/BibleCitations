{'Fp 1:1': 'Pavel a Timoteus, služebníci Krista Ježíše, všem svatým v Kristu Ježíši ve Filipech spolu s biskupy a s diakony. ', 'Fp 1:2': 'Milost vám a pokoj od Boha, našeho Otce, a Pána Ježíše Krista! ', 'Fp 1:3': 'Děkuji svému Bohu při každé vzpomínce na vás ', 'Fp 1:4': 'a vždycky se v každé své modlitbě za všecky vás s radostí modlím ', 'Fp 1:5': 'pro vaše účastenství v evangeliu od prvního dne až podnes. ', 'Fp 1:6': 'Jsem také přesvědčen, že ten, který ve vás začal dobré dílo, dokoná je až ke dni Krista Ježíše. ', 'Fp 1:7': 'Vždyť je spravedlivo, abych takto o všech vás smýšlel, poněvadž vás mám v srdci jak v poutech, tak i při své obraně a při utvrzování evangelia, vás všecky, jako své spoluúčastníky v milosti. ', 'Fp 1:8': 'Neboť Bůh je můj svědek, jak po vás po všech toužím láskou Krista Ježíše. ', 'Fp 1:9': 'A za to se modlím, aby se vaše láska ještě víc a více rozhojňovala v důkladnějším poznání a ve všem cítění; to vás uzpůsobí, ', 'Fp 1:10': 'abyste se mohli přesvědčiti o tom, na čem záleží, a byli čistí a bezúhonní ke dni Kristovu, ', 'Fp 1:11': 'naplnění ovocem spravedlnosti, jež Kristus dává k slávě a chvále Boží. ', 'Fp 1:12': 'Rád bych vám oznámil, bratří, že můj osud spíše přispěl k pokroku evangelia; ', 'Fp 1:13': 'v celém pretoriu a všem ostatním se stalo známým, že jsem spoután pro Krista, ', 'Fp 1:14': 'a většina bratří v Pánu se mými pouty stala sebevědomější a odvážnější mluviti bez bázně slovo Boží. ', 'Fp 1:15': 'Někteří sice káží Krista ze závisti a z řevnivosti, jiní však z dobré vůle; ', 'Fp 1:16': 'jedni z lásky, poněvadž vědí, že jsem tu postaven k obraně evangelia, ', 'Fp 1:17': 'ti druzí hlásají Krista z osobní zaujatosti, ne z čistých pohnutek; mají úmysl způsobiti mi v mých poutech ještě větší nesnáze. ', 'Fp 1:18': 'Ale co na tom? Jen když je hlásán Kristus, ať s tajným úmyslem, ať upřímně. Z toho mám radost. A budu míti radost dál. ', 'Fp 1:19': 'Vždyť vím, že se mi to obrátí k záchraně vašimi modlitbami a za pomoci Ducha Ježíše Krista; ', 'Fp 1:20': 'očekávám a doufám, že v ničem nebudu zahanben, nýbrž že i nyní jako vždycky Kristus bude v naprosté otevřenosti zveleben mou osobou, ať mým životem, ať mou smrtí. ', 'Fp 1:21': 'Vždyť pro mne život je Kristus a smrt zisk. ', 'Fp 1:22': 'Když život tělesný, to znamená pro mne plodné dílo – a tu nevím, co si mám vybrati. ', 'Fp 1:23': 'Jsem na rozpacích mezi obojím: mám touhu složiti stan a býti s Kristem, to je tuze daleko lepší; ', 'Fp 1:24': 'zůstati v těle však je nutnější pro vás. ', 'Fp 1:25': 'O tom jsem přesvědčen, a proto vím, že zůstanu, a dlouho zůstanu s vámi se všemi k vašemu pokroku a k vaší radosti z víry; ', 'Fp 1:26': 'tím se rozhojní v Kristu Ježíši vaše chlouba ze mne, až se k vám zase vrátím.', 'Fp 1:27': 'Jen se chovejte tak, aby to bylo hodno evangelia Kristova, abych, ať přijdu a uvidím vás, či ať jsem nepřítomen, slyšel o vás, jak pevně stojíte v jednom duchu, jako jedna duše společně zápasíte o víru v evangelium. ', 'Fp 1:28': 'Nikdy se v ničem nedávejte zastrašiti nepřáteli; to bude pro ně důkazem, že jsou odsouzeni k záhubě a vy určeni k spáse, a to samým Bohem; ', 'Fp 1:29': 'vždyť se vám dostalo té milosti pro Krista: nejen v něj věřiti, ale i pro něj trpěti, – ', 'Fp 1:30': 'to je pro vás týž zápas, jaký jste při mně viděli a o jakém nyní při mně slyšíte.', 'Fp 2:1': 'Je-li v Kristu možno nějaké napomenutí, nějaká domluva lásky, nějaká účast v Duchu, nějaký cit a milosrdenství, ', 'Fp 2:2': 'dovršte mou radost tím, že budete jednotní ve smýšlení, že budete míti touž lásku, budete jako jedna duše, budete stejně smýšleti, ', 'Fp 2:3': 'nic neučiníte z osobní zaujatosti nebo z ješitnosti, ale v pokoře budete jiné pokládati za znamenitější než sebe samy. ', 'Fp 2:4': 'Nehleďte jen každý na vlastní zájem, ale každý také na zájem druhých. ', 'Fp 2:5': 'Mějte v sobě stejné smýšlení, jako měl Kristus Ježíš: ', 'Fp 2:6': 'ačkoli měl Božskou podobu, nepokládal rovnost s Bohem za žádoucí kořist, ', 'Fp 2:7': 'nýbrž zřekl se Božské podoby, přijal podobu služebníka, narodil se v podobnosti s lidmi, zjevem se ukázal jako člověk, ', 'Fp 2:8': 'ponížil se, stal se poslušným až po smrt, ano, až po smrt na kříži. ', 'Fp 2:9': 'Proto jej také Bůh povýšil, udělil mu jméno nad každé jiné jméno, ', 'Fp 2:10': 'aby se před jménem Ježíšovým sklánělo každé koleno bytostí nebeských, pozemských i podzemních, ', 'Fp 2:11': 'a aby každý jazyk vyznával, že Ježíš Kristus je Pánem, k slávě Boha Otce.', 'Fp 2:12': 'Proto, moji milovaní, jako jste vždycky poslechli, nejen když jsem přítomen, nýbrž mnohem více nyní, když jsem nepřítomen, pracujte o své spáse s bázní a strachem. ', 'Fp 2:13': 'Vždyť Bůh sám působí ve vás i vůli i čin pro dobré rozhodnutí.', 'Fp 2:14': 'Všecko čiňte bez reptání a bez pochyb, ', 'Fp 2:15': 'abyste byli bez úhony a upřímní, Boží děti bez vady uprostřed pokolení zkřiveného a zmateného, v němž záříte jako hvězdy ve světě; ', 'Fp 2:16': 'držte se pevně slova života, abych se vámi mohl pochlubiti v den Kristův, že jsem neběžel na prázdno ani na prázdno nelopotil. ', 'Fp 2:17': 'I kdybych měl prolíti svou krev jako úlitbu při oběti, kterou jako svatou službu své víry přinášíte Bohu, raduji se, raduji se s vámi se všemi, ', 'Fp 2:18': 'a vy také stejně se radujte sami a radujte se se mnou. ', 'Fp 2:19': 'Doufám v Pánu Ježíši Kristu, že k vám brzy budu moci poslati Timotea, abych se i já potěšil, až se dovím, co je s vámi. ', 'Fp 2:20': 'Nikoho jiného nemám, kdo by tak stejně smýšlel a komu by tak záleželo na tom, co je s\xa0vámi. ', 'Fp 2:21': 'Vždyť všichni myslí jenom na vlastní zájmy, ne na zájem Krista Ježíše. ', 'Fp 2:22': 'Jeho osvědčenou věrnost však znáte; jako syn s otcem dal se se mnou v službu evangelia. ', 'Fp 2:23': 'Toho tedy doufám poslati, jakmile jen uvidím, co bude se mnou. ', 'Fp 2:24': 'Spoléhám na Pána, že i sám budu moci brzy přijíti. ', 'Fp 2:25': 'Pokládám za nutné poslati k vám Epafrodita, svého bratra, spolupracovníka a spolubojovníka, vašeho apoštola a obstaravatele mých potřeb. ', 'Fp 2:26': 'Toužil po vás po všech a byl znepokojen, že jste se doslechli, že je nemocen. ', 'Fp 2:27': 'Onemocněl opravdu smrtelně. Ale Bůh se nad ním slitoval, a nejenom nad ním, nýbrž i nade mnou, abych neměl zármutek na zármutek. ', 'Fp 2:28': 'Tím spěšněji ho tedy posílám, abyste ho zas uviděli a měli radost, a já abych se trochu zbavil zármutku. ', 'Fp 2:29': 'Přijměte jej tedy v Pánu s veškerou radostí – a vůbec mějte v úctě takové lidi –, ', 'Fp 2:30': 'poněvadž on se v svém díle pro Krista přiblížil až k smrti a dal svůj život v sázku, aby doplnil, co chybělo ve vaší službě pro mne.', 'Fp 3:1': 'Ostatně, bratří, radujte se v Pánu! Psáti vám stále tytéž věci mi není obtížno, a pro vás je to jistější.', 'Fp 3:2': 'Varujte se těch psů, varujte se zlých pracovníků, varujte se rozřízky. ', 'Fp 3:3': 'Vždyť my jsme praví obřezaní, my, kteří duchem sloužíme Bohu a chlubíme se Kristem Ježíšem; nespoléháme na tělo, ', 'Fp 3:4': 'ačkoliv i já bych mohl spoléhati na tělo. Myslí-li si někdo jiný, že může spoléhati na tělo, já tím víc: ', 'Fp 3:5': 'byl jsem obřezán osmého dne po narození, jsem z národa izraelského, z kmene Benjaminova, Žid a syn židovských rodičů, co se zákona týče farizeus, ', 'Fp 3:6': 'co se horlivosti týče pronásledovatel církve, co se týče spravedlnosti, jež záleží v plnění zákona, obstojím bez výtky. ', 'Fp 3:7': 'Ale všecko, co jsem dříve pokládal za zisk, naučil jsem se pokládati pro Krista za ztrátu, ', 'Fp 3:8': 'ano opravdu ještě i dnes pokládám všecko za ztrátu, když to srovnávám s nesmírným pokladem poznání Krista Ježíše, svého Pána; pro něho jsem se všeho zřekl a pokládám to za bezcenný brak, abych získal Krista', 'Fp 3:9': 'a abych byl znova nalezen v něm; vždyť nemám vlastní spravedlnosti ze zákona, ale mám spravedlnost skrze víru v Krista, spravedlnost z Boha založenou na víře; ', 'Fp 3:10': 'chci poznati jeho a moc jeho vzkříšení a účast v jeho utrpení; beru na sebe podobu jeho smrti, ', 'Fp 3:11': 'jen abych mohl dospěti ke vzkříšení z mrtvých. ', 'Fp 3:12': 'Ne že bych to již byl uchvátil nebo že bych již byl dokonalý, ale spěchám za ním, abych to plně uchvátil, poněvadž jsem již sám byl uchvácen od Krista Ježíše. ', 'Fp 3:13': 'Bratří, já si nemyslím, že bych to již byl plně uchvátil; ale o jedno mi jde: na to, co je za mnou, zapomínám, a k tomu, co je přede mnou, se upínám, ', 'Fp 3:14': 'spěchám k cíli, k ceně, jež záleží v Božím povolání shůry v Kristu Ježíši. ', 'Fp 3:15': 'Tak tedy smýšlejme všichni, kteří jsme dokonalí. Smýšlíte-li v něčem jinak, i to vám Bůh zjeví v pravém světle. ', 'Fp 3:16': 'Jen tolik: jak daleko jsme již postoupili, v tom směru kráčet!', 'Fp 3:17': 'Bratří, staňte se spolu se mnou napodobiteli Krista. Všímejte si lidí, kteří takto žijí, jako máte v nás vzor. ', 'Fp 3:18': 'Vždyť mnozí – často jsem vás na ně upozorňoval a nyní zas upozorňuji s pláčem – žijí jako nepřátelé Kristova kříže. ', 'Fp 3:19': 'Jejich konec je záhuba, jejich bohem je břicho, jejich sláva je v hanebnostech, jejich smýšlení je přizemní. ', 'Fp 3:20': 'My své pravé občanství máme v nebi, odkud také očekáváme Spasitele, Pána Ježíše Krista, ', 'Fp 3:21': 'který přetvoří tělo našeho ponížení, aby nabylo stejné podoby, jakou má jeho oslavené tělo, poněvadž má působivost, která jej činí mocným všecko si podříditi. ', 'Fp 4:1': 'Nuže, bratří moji milovaní a vytoužení, kteří jste mou radostí a mým věncem, tak stůjte pevně v Pánu, milovaní. ', 'Fp 4:2': 'Napomínám Euodiu a napomínám Syntychu, aby byly jednomyslné v Pánu. ', 'Fp 4:3': 'Tebe pak, vzácný Synzygu, prosím, ujmi se jich, vždyť ony pomáhaly v zápase o evangelium mně a Klementovi a ostatním mým spolupracovníkům, jejichž jména jsou v knize života. ', 'Fp 4:4': 'Radujte se stále v Pánu, opakuji, radujte se! ', 'Fp 4:5': 'Ať jest všem lidem známa vaše povolnost. Pán je blízko. ', 'Fp 4:6': 'O nic nemějte starosti, ale ve všem oznamujte Bohu svá přání modlitbou a prosbou s díky. ', 'Fp 4:7': 'Tak pokoj Boží, který převyšuje všecko myšlení, uchrání vaše srdce a vaše myšlenky v Kristu Ježíši. ', 'Fp 4:8': 'Na konec, bratří, uvažujte o všem, co je pravdivé, co čestné, co spravedlivé, co čisté, co milé, co slyne dobrou pověstí, o všem, co se jmenuje ctnost anebo zásluha. ', 'Fp 4:9': 'Konejte to, čemu jste se naučili, co jste převzali ode mne, co jste uslyšeli a uviděli u mne. Pak Bůh pokoje bude s vámi. ', 'Fp 4:10': 'Potěšil jsem se v Pánu velice, že jste zase dali vykvésti svému zájmu o mne. Vím, že jste zájem o mne měli, ale chyběla příležitost. ', 'Fp 4:11': 'Nestýskám si snad na nedostatek, vždyť jsem se naučil býti spokojen s tím, co mám. ', 'Fp 4:12': 'Umím žíti skromně, umím také míti hojnost. Jsem zasvěcen vůbec do všeho: býti syt i hladověti, míti nadbytek i nedostatek – ', 'Fp 4:13': 'všecko dovedu v tom, který mě zmocňuje. ', 'Fp 4:14': 'Ale krásně jste jednali, že jste mi projevili účast v mé tísni. ', 'Fp 4:15': 'Vždyť vy, Filipští, víte, že na počátku práce pro evangelium, když jsem odešel z Macedonie, žádná církev, kromě vás jediných, neměla se mnou společenství v účtu o příjmech a vydáních. ', 'Fp 4:16': 'I když jsem byl v Tesalonice, víc než jednou jste mi poslali, čeho jsem potřeboval. ', 'Fp 4:17': 'Já ovšem netoužím po darech, ale toužím po ovoci, jež se hromadí na váš účet. ', 'Fp 4:18': 'Mám dostatek všeho a ještě mi přebývá. Jsem plně opatřen, když jsem od Epafrodita dostal vaši zásilku; je mi to vzácnou vůní, vítanou obětí, která je milá Bohu. ', 'Fp 4:19': 'Můj Bůh uspokojí všecku vaši potřebu podle svého bohatství v slávě Krista Ježíše. ', 'Fp 4:20': 'Našemu Bohu a Otci sláva na věky věků! Amen!', 'Fp 4:21': 'Pozdravte každého svatého v Kristu Ježíši. ', 'Fp 4:22': 'Pozdravují vás bratří, kteří jsou se mnou. Pozdravují vás všichni svatí, jmenovitě z císařova domu. ', 'Fp 4:23': 'Milost Pána Ježíše Krista s vaším duchem. '}