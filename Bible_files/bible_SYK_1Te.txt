{'1Te 1:1': 'Pavel a Silván a Timoteus církvi thessalonické v Bohu Otci a Pánu Ježíši Kristu: Milost vám a pokoj.', '1Te 1:2': 'Děkujeme Bohu vždycky za vás všechny, připomínajíce si vás na svých modlitbách;', '1Te 1:3': 'bez ustání (totiž) pamatujeme před Bohem a Otcem naším na dílo vaší víry a námahu vaší lásky i na vytrvalost vaší naděje v Pána našeho Ježíše Krista,', '1Te 1:4': 'neboť víme, bratři milovaní od Boha, o vyvolení vašem.', '1Te 1:5': 'Vždyť evangelium naše nepřišlo k vám toliko v slově, nýbrž i v moci a v Duchu svatém i v přesvědčení mnohém, jakož víte, jakými jsme byli mezi vámi pro vás,', '1Te 1:6': 'a vy jste se stali následovníky našimi i Páně, přijavše slovo při mnoha soužení s radostí Ducha svatého,', '1Te 1:7': 'takže jste se stali vzorem všem věřícím v Macedonii i v Acháji.', '1Te 1:8': 'Neboť od vás se rozšířilo slovo Páně nejen v Macedonii a v Acháji, nýbrž i po všem místě roznesla se vaše víra v Boha, takže nám není potřebí o tom něco mluviti.', '1Te 1:9': 'Vždyť oni sami vypravují o nás, jaký jsme měli příchod k vám, a kterak jste se obrátili k Bohu od model, abyste sloužili Bohu živému a pravému', '1Te 1:10': 'a očekávali Syna jeho s nebes, kterého vzkřísil z mrtvých, (totiž) Ježíše, jenž nás vysvobodil od hněvu budoucího.', '1Te 2:1': 'Sami zajisté víte, bratři, že náš příchod k vám nebyl prázdný,', '1Te 2:2': 'nýbrž, ačkoliv jsme, jak víte, prve trpěli a pohaněni byli ve Filippech, přece jsme se vzmužili v Bohu našem hlásati vám evangelium Boží při mnohém zápase.', '1Te 2:3': 'Neboť napomínání naše není z bludu, ani z nekalosti, ani z podvodu,', '1Te 2:4': 'nýbrž tak mluvíme, jak jsme osvědčeni od Boha, aby se nám svěřilo evangelium, ne jako takoví, kteří se zalibují lidem, nýbrž Bohu, jenž zkoumá srdce naše.', '1Te 2:5': 'Nikdy zajisté neužili jsme řeči pochlebné, jak víte, ani záminky lakomství, Bůh je svědek,', '1Te 2:6': 'ani jsme nehledali slávy lidské, ani od vás, ani od jiných,', '1Te 2:7': 'ačkoli jsme jako apoštolé Kristovi mohli býti na obtíž, nýbrž stali jsme se maličkými mezi vámi. Jako když matka chová dítky své,', '1Te 2:8': 'tak toužíce po vás byli jsme hotovi sděliti s vámi nejen evangelium Boží, nýbrž i sebe samy, protože jste se nám stali milými.', '1Te 2:9': 'Pamatujete se zajisté, bratři na naši práci a námahu; ve dne i v noci pracujíce, abychom neobtížili nikoho z vás, kázali jsme vám evangelium Boží.', '1Te 2:10': 'Vy jste svědky, i Bůh, jak svatě a spravedlivě a bez úhony jsme se měli k vám, kteří jste uvěřili,', '1Te 2:11': 'jakož víte, kterak jsme jednoho každého z vás jako otec dítky své', '1Te 2:12': 'napomínali a povzbuzovali a zapřísahali, abyste žili hodně toho Boha, který vás povolal do svého království a své slávy.', '1Te 2:13': 'Proto také my děkujeme Bohu bez ustání, že obdrževše od nás slovo evangelia Božího, přijali jste je nikoli jako slovo lidské, nýbrž jakož jest v pravdě, jako slovo Boží, jež také působivým se jeví ve vás, kteří věříte.', '1Te 2:14': 'Neboť vy, bratři, stali jste se následovníky církví Božích, které jsou v Judsku v Kristu Ježíši; totéž zajisté utrpěli jste od svých soukmenovců, jako i oni od židů,', '1Te 2:15': 'kteří i Pána Ježíše zabili, i proroky, a nás pronásledovali, a Bohu se nezalibují a všem lidem se staví na odpor,', '1Te 2:16': 'bráníce nám kázati pohanům, by spasení byli, aby jen stále naplňovali míru hříchů svých; přišel však na ně hněv Boží k vrcholu.', '1Te 2:17': 'My však, bratři, byvše odloučeni od vás na krátkou dobu tělem, nikoli srdcem, - usilovali jsme tím více spatřiti tvář vaší s tužbou velikou.', '1Te 2:18': 'Proto jsme chtěli přijítí k vám, totiž já, Pavel, a to ne jednou, nýbrž opětně, ale satan překazil nám to.', '1Te 2:19': 'Neboť kdo jest naší nadějí, naší radostí neb korunou chlouby, ne-li také vy, před Pánem naším Ježíšem Kristem při jeho příchodě?', '1Te 2:20': 'Vy jste skutečně naší slávou i radostí.', '1Te 3:1': 'Proto nemohše to déle snésti, rozhodli jsme se zůstati v Athénách samotni,', '1Te 3:2': 'a poslali jsme (k vám) Timotea, svého bratra a služebníka Božího v evangeliu Kristově, aby vás utvrdil a povzbudil ve prospěch vaší víry,', '1Te 3:3': 'by se nikdo nezviklal v souženích těchto. Vždyť sami víte, že jsme k tomu určeni;', '1Te 3:4': 'neboť když jsme byli u vás, také jsme vám předpovídali, že přijdou na nás soužení, jakož se též stalo, a vy víte.', '1Te 3:5': 'Proto (tedy) také já nemoha to déle snésti, poslal jsem (k vám), abych seznal vaši víru, zdali snad nepokoušel vás pokušitel, a nebude-li zmařena práce naše.', '1Te 3:6': 'Nyní však, když Timoteus přišel k nám od vás a přinesl nám radostnou zprávu o vaší víře a lásce i o tom, jak nás máte stále v dobré paměti, žádajíce si nás viděti, jakož i my vás,', '1Te 3:7': 'potěšili jsme se proto z vás, bratři, při vší bídě a tísni své vaší věrou;', '1Te 3:8': 'neboť nyní žijeme, jestli vy (pevně) stojíte v Pánu.', '1Te 3:9': 'Vždyť jaké díky můžeme vzdáti z vás Bohu za všecku tu radost, kterou pociťujeme pro vás před Bohem naším,', '1Te 3:10': 'modlíce se co nejvroucněji dnem i nocí, abychom uzřeli tvář vaši a doplnili to, čeho se nedostává víře vaší?', '1Te 3:11': 'Sám však Bůh i Otec náš a Pán náš Ježíš Kristus uprav naši cestu k vám,', '1Te 3:12': 'vás pak Pán rozmnož a rozhojniž v lásce k sobě vespolek a ke všem, jakož i my (ji máme) k vám,', '1Te 3:13': 'aby utvrdil srdce vaše, tak abyste byli bez úhony ve svatosti před Bohem a Otcem naším při příchodě Pána našeho Ježíše Krista se všemi svatými jeho. (Amen).', '1Te 4:1': 'V příčině ostatní tedy, bratři, prosíme vás a napomínáme v Pánu Ježíši, abyste podle toho vždy více prospívali, jak jste přijali od nás poučení o tom, kterak máte žíti a Bohu se líbiti, jakož i žijete.', '1Te 4:2': 'Víte zajisté, která přikázání jsem vám dal skrze Pána Ježíše.', '1Te 4:3': 'To jest totiž vůle Boží, vaše posvěcení: abyste se zdržovali od smilství,', '1Te 4:4': 'aby každý z vás dovedl držeti tělo své ve svatosti a ve cti,', '1Te 4:5': 'nikoli v náruživé žádostivosti, jakož i pohané, kteří neznají Boha,', '1Te 4:6': 'a aby nikdo nezkracoval a nepodváděl v té věci bratra svého, neboť mstitelem toho všeho jest Pán, jakož jsme vám byli pověděli a osvědčili.', '1Te 4:7': 'Vždyť nepovolal nás Bůh k nečistotě, nýbrž k posvěcení.', '1Te 4:8': 'Proto kdo tím pohrdá, nepohrdá člověkem, nýbrž Bohem, který dává svatého Ducha svého na nás.', '1Te 4:9': 'O lásce bratrské však nemáme potřebí vám psáti, neboť sami jste se naučili od Boha milovat se vespolek.', '1Te 4:10': 'Vždyť také to činíte ke všem bratrům po celé Macedonii.', '1Te 4:11': 'Prosíme vás však, bratři, prospívejte v tom vždy více a vynasnažujte se žíti pokojně a konati své záležitosti a pracovati rukama svýma, jak jsme vám přikázali,', '1Te 4:12': 'byste žili počestně před těmi, kteří jsou vně, a abyste ničeho cizího nepotřebovali.', '1Te 4:13': 'Nechceme však, bratři, abyste byli v nevědomosti o těch, kteří zesnuli, byste netruchlili (nad nimi) jako ostatní, kteří nemají naděje.', '1Te 4:14': 'Neboť věříme-li, že Ježíš zemřel a vstal z mrtvých, tak Bůh i ty, kteří zesnuli skrze Ježíše, přivede (zároveň) s ním.', '1Te 4:15': 'Toto zajisté pravíme vám na základě slova Páně: my, kteří žijeme, kteří zůstáváme ke příchodu Ježíšovu, nepředstihneme těch, kteří zesnuli,', '1Te 4:16': 'neboť Pán sám sestoupí s nebe s rozkazem, s hlasem archandělovým a s troubou Boží, a zemřelí v Kristu vstanou nejprve,', '1Te 4:17': 'potom my, kteří žijeme, kteří zůstáváme, budeme spolu s nimi uchváceni v oblacích Kristu vstříc do vzduchu; a tak vždycky budeme s Pánem.', '1Te 4:18': 'Proto potěšujte se vespolek těmito slovy.', '1Te 5:1': 'O časech pak a chvílích nepotřebujete, bratři, abychom vám psali.', '1Te 5:2': 'Neboť sami dobře víte, že den Páně přijde tak jako zloděj v noci.', '1Te 5:3': 'Když (totiž) budou říkati: „Jest pokoj a bezpečnost,“ tu náhle přijde na ně záhuba jako porodní bolesti na ženu těhotnou, a neuniknou.', '1Te 5:4': 'Vy však, bratři, nejste ve tmě, aby vás ten den zachvátil jako zloděj.', '1Te 5:5': 'Neboť vy jste všichni dítky světla a dítky dne; nenáležíme noci, ani tmě.', '1Te 5:6': 'Nuže tedy, nespěme, jako ostatní, nýbrž bděme a buďme střízliví.', '1Te 5:7': 'Neboť ti, kdo spí, v noci spí, a ti, kdo se opíjejí, v noci se opíjejí;', '1Te 5:8': 'my však náležíce dni, buďme střízliví, obleknouce si pancíř víry a lásky a přilbu naděje ve spásu.', '1Te 5:9': 'Vždyť Bůh neurčil nás ke hněvu, nýbrž k získání si spásy skrze Pána našeho Ježíše Krista,', '1Te 5:10': 'jenž zemřel za nás, abychom, ať bdíme, ať spíme, žili spolu s ním.', '1Te 5:11': 'Proto potěšujte se vespolek a vzdělávejte jeden druhého, jakož i činíte.', '1Te 5:12': 'Žádáme však vás, bratři, abyste uznávali ty, kteří pracují mezi vámi a jsou vašimi představenými v Pánu a vás napomínají,', '1Te 5:13': 'a abyste si jich vysoce vážili v lásce pro jejich dílo. Mějte pokoj s nimi.', '1Te 5:14': 'Prosíme však vás, bratři, napomínejte nepokojné, povzbuzujte malomyslné, ujímejte se slabých, shovívaví buďte ke všem.', '1Te 5:15': 'Vizte, aby nikdo neodplácel nikomu zlým za zlé, nýbrž vždycky usilujte o to, co jest dobré pro vás vespolek i pro všecky.', '1Te 5:16': 'Vždycky se radujte,', '1Te 5:17': 'bez ustání se modlete,', '1Te 5:18': 've všem díky čiňte, neboť jest to vůle Boží v Kristu Ježíši o vás všech.', '1Te 5:19': 'Ducha neuhášejte,', '1Te 5:20': 'proroctvími nepohrdejte;', '1Te 5:21': 'všecko však zkoušejte, co dobré jest, toho se držte.', '1Te 5:22': 'Od všeliké způsoby zlého se zdržujte.', '1Te 5:23': 'Sám pak Bůh pokoje posvětiž vás docela, ať váš duch i duše vaše a tělo vaše úplně zachová se bez úhony ku příchodu Pána našeho Ježíše Krista,', '1Te 5:24': 'Jestiť věrný ten, jenž vás povolal, jenž to i učiní.', '1Te 5:25': 'Bratři, modlete se za nás.', '1Te 5:26': 'Pozdravte všecky bratry políbením svatým.', '1Te 5:27': 'Zapřísahám vás skrze Pána, aby tento list se přečetl všem (věřícím) bratřím.', '1Te 5:28': 'Milost Pána našeho Ježíše Krista budiž s vámi. Amen.'}