{'Tit 1:1': 'Pavel, služebník Boží, apoštol Ježíše Krista pro víru Božích vyvolených a pro poznání pravdy směřující k zbožnosti ', 'Tit 1:2': 's nadějí na život věčný, jejž Bůh, který nelže, před věčnými časy slíbil a v svůj čas', 'Tit 1:3': 'zjevil své slovo v kázání, jež mi bylo svěřeno rozkazem našeho Spasitele Boha,', 'Tit 1:4': 'Titovi, svému pravému synu ve společné víře. Milost a pokoj od Boha Otce a Krista Ježíše, našeho Spasitele!', 'Tit 1:5': 'Proto jsem tě zanechal na Krétě, abys správně zařídil, co ještě zbývá, a abys ustanovil v každém městě starší, jak jsem ti nařídil, ', 'Tit 1:6': 'a to vždy muže bezúhonného, jen jednou ženatého, jenž má věřící děti, jenž není v podezření nezřízenosti a není nepoddajný. ', 'Tit 1:7': 'Biskup totiž musí býti bezúhonný – vždyť je Božím správcem – ne osobivý, popudlivý, piják, násilník, zištný, ', 'Tit 1:8': 'ale pohostinný, milovník dobra, počestný, spravedlivý, zbožný, zdrželivý, ', 'Tit 1:9': 'dbalý slova podle spolehlivého učení, aby byl schopen jednak povzbuzovati lidi ve zdravé nauce, jednak usvědčovati odpůrce.', 'Tit 1:10': 'Je totiž mnoho nepoddajných, kteří prázdným řečněním matou mysli, jmenovitě u lidí pocházejících z obřezaných; ', 'Tit 1:11': 'takovým je nutno zacpávati ústa, vždyť oni pro hanebný zisk převracejí celé rodiny nenáležitým učením. ', 'Tit 1:12': 'Jeden z Kréťanů, sám jejich prorok, řekl: „Kréťané vždy jsou lháři, zlá zvěř a lenivá břicha“. ', 'Tit 1:13': 'Toto svědectví je pravdivé. Proto je ostře kárej, aby ozdravěli ve víře, ', 'Tit 1:14': 'nevšímali si židovských bájí a příkazů lidí, kteří se odvracejí od pravdy.', 'Tit 1:15': 'Čistému je všecko čisté, ale poskvrněnému a nevěřícímu není nic čistého, poněvadž je poskvrněna jeho mysl i svědomí. ', 'Tit 1:16': 'Takoví tvrdí, že znají Boha, ale svými skutky jej zapírají; jsou hodni opovržení jako neposlušní a nezpůsobilí k jakémukoli dobrému dílu.', 'Tit 2:1': 'Ty mluv, co sluší na zdravé učení.', 'Tit 2:2': 'Starší muži ať jsou střízliví, mravní, počestní, zdraví ve víře, v lásce, ve vytrvalosti.', 'Tit 2:3': 'Starší ženy stejně: ať jsou v svém chování důstojné, nepomlouvačné, ať nejsou otrokyněmi mnohého pití, ať jsou dobrými učitelkami, ', 'Tit 2:4': 'jež by rozumně vedly mladší ženy k tomu, aby milovaly své muže a děti ', 'Tit 2:5': 'a byly počestné, cudné, hospodárné, dobré, podřízené vlastním mužům, sic by slovo Boží bylo tupeno.', 'Tit 2:6': 'Mladší muže stejně napomínej, aby byli počestní; ', 'Tit 2:7': 'buď jim ve všem vzorem dobrých skutků; ukazuj v učení neporušenost, čestnost; ', 'Tit 2:8': 'tvé slovo ať je zdravé, povznesené nad každou možnost odsouzení, aby příslušník protivné strany nemohl o nás říkati nic špatného a musil zahanbeně umlknout.', 'Tit 2:9': 'Otroci ať se podřizují svým pánům a jsou ve všem uspokojiví; ať neodmlouvají, ', 'Tit 2:10': 'nic neodcizují, ale projevují veškerou dobrou věrnost, aby byli ozdobou učení našeho Spasitele Boha ve všem.', 'Tit 2:11': 'Zjevila se milost Boží spasitelná všem lidem ', 'Tit 2:12': 'a vychovává nás, abychom se odřekli bezbožnosti a světské žádostivosti a žili rozvážně, spravedlivě a zbožně v\xa0tomto nynějším světě, ', 'Tit 2:13': 'když čekáme na splnění blažené naděje a na zjevení slávy velikého Boha a našeho Spasitele Krista Ježíše, ', 'Tit 2:14': 'jenž sebe vydal za nás, aby nás vykoupil ze vší nepravosti a očistil si lid jako svůj vyvolený majetek, horlivý k dobrým skutkům.', 'Tit 2:15': 'Tak mluv, napomínej, přesvědčuj s veškerou důtklivostí. Nikdo ať tebou nepohrdá!', 'Tit 3:1': 'Připomínej jim, ať se podřizují vládě svých vrchností, ať jsou poslušní, hotovi ke každému dobrému dílu, ', 'Tit 3:2': 'ať nikoho neurážejí, ať jsou neútoční, povolní, ať projevují všemožnou mírnost ke všem lidem. ', 'Tit 3:3': 'Vždyť i my jsme kdysi bývali nerozumní, neposlušní, bloudící, otročili jsme chtíčům a rozmanitým rozkoším; trávili jsme svůj život v zlobě a závisti, a poněvadž jsme se vespolek nenáviděli, byli jsme odporní. ', 'Tit 3:4': 'Ale když se zjevila dobrota a laskavost našeho Spasitele Boha, ', 'Tit 3:5': 'spasil nás ne ze skutků, které jsme konali ve snaze o spravedlnost, nýbrž podle svého milosrdenství spasil nás koupelí znovuzrození a obnovení Duchem svatým, ', 'Tit 3:6': 'jejž na nás vylil bohatě skrze Ježíše Krista, našeho Spasitele, ', 'Tit 3:7': 'abychom byli jeho milostí ospravedlněni a stali se v naději dědičnými podílníky věčného života. ', 'Tit 3:8': 'To jest osvědčené slovo. O tom si přeji, bys dával pevné ujištění, aby ti, kteří mají víru v Boha, přemýšleli o tom, jak by vynikli v dobrých skutcích. To je krásné a užitečné pro lidi. ', 'Tit 3:9': 'Ale vyhýbejte se pošetilým hloubáním a rodokmenům, sporům a bojům o zákon. Vždyť jsou neužitečné a marné. ', 'Tit 3:10': 'Sektáře po jedné nebo dvojí výstraze odmítej, ', 'Tit 3:11': 'jakmile se přesvědčíš, že je takový člověk zvrácený a hřeší; vždyť odsuzuje sám sebe.', 'Tit 3:12': 'Až k tobě pošlu Artemu nebo Tychika, pospěš si, abys za mnou přišel do Nikopole. Tam jsem se totiž rozhodl ztráviti zimu. ', 'Tit 3:13': 'Vyprav spěšně Zénu, znalce zákona, a Apola: hleď, ať nemají v ničem nedostatku. ', 'Tit 3:14': 'Naši lidé se musí učit vynikati v dobrých skutcích pro naléhavé potřeby, aby nebyli jako stromy bez ovoce.', 'Tit 3:15': 'Pozdravují tě všichni přátelé kolem mne. Pozdrav ty, kteří nás milují ve víře. Milost se všemi vámi! '}