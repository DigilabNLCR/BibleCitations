{'Ef 1:1': 'Pavel, z vůle Boží apoštol Krista Ježíše, svatým a věrným v Kristu Ježíši. ', 'Ef 1:2': 'Milost vám a pokoj od Boha, našeho Otce, a Pána Ježíše Krista!', 'Ef 1:3': 'Veleben budiž Bůh a Otec našeho Pána Ježíše Krista, který nám v Kristu požehnal veškerým duchovním požehnáním v nebeských darech. ', 'Ef 1:4': 'Vyvolil si nás v něm před založením světa, abychom byli svatí a neposkvrnění před ním; v lásce', 'Ef 1:5': 'nás předem určil k tomu, abychom se mu v Ježíši Kristu stali syny, podle rozhodnutí vůle ', 'Ef 1:6': 'k chvále slávy jeho milosti, kterou nás obdařil v svém milovaném Synu,', 'Ef 1:7': 'v němž máme vykoupení skrze jeho krev, odpuštění svých poklesků, podle bohatství své milosti; ', 'Ef 1:8': 'hojným darem veškeré moudrosti a rozumnosti ', 'Ef 1:9': 'nám učinil známým tajemství své vůle podle svého rozhodnutí, jež v sobě předem učinil, ', 'Ef 1:10': 'aby uspořádal naplnění času a shrnul všecko v Kristu, všecko na nebi i na zemi. ', 'Ef 1:11': 'V Kristu jsme se také stali dědici, jak nám bylo předem určeno podle úmyslu toho, jenž všecko působí podle rady své vůle, ', 'Ef 1:12': 'abychom přispívali k chvále jeho slávy, když jsme napřed složili svou naději v Kristu. ', 'Ef 1:13': 'I vy jste uslyšeli slova pravdy, evangelium o své spáse, stali jste se věřícími a v něm jste byli zapečetěni Duchem svatým, dávno slíbeným, ', 'Ef 1:14': 'jenž jest závdavek našeho dědictví k vykoupení toho, čeho si dobyl, k chvále jeho slávy.', 'Ef 1:15': 'Proto i já, když jsem uslyšel o víře v Pána Ježíše Krista, kterou máte, a o lásce, kterou prokazujete všem svatým, ', 'Ef 1:16': 'nepřestávám děkovati za vás a zmiňovati se o vás v svých modlitbách. ', 'Ef 1:17': 'Kéž vám Bůh našeho Pána Ježíše Krista, Otec slávy, dá ducha moudrosti a ducha zjevení poznáním jeho samého; ', 'Ef 1:18': 'kéž osvítí oči vašeho srdce, abyste věděli, k jaké naději vás povolává, jaké bohatství svého slavného dědictví dává svým svatým, ', 'Ef 1:19': 'jakou nesmírnou velikost své moci projevuje na nás, věříte-li podle působivosti jeho vlády a síly,', 'Ef 1:20': 'kterou působil v Kristu, když jej vzkřísil z mrtvých a posadil po své pravici na nebi ', 'Ef 1:21': 'vysoko nade všecky [andělské] vlády a vrchnosti, mocnosti a panství a nad každé jméno, které jest jmenováno nejenom v tomto věku, ale i v budoucím; ', 'Ef 1:22': 'a všecko mu podřídil pod nohy, jej pak dal nade všecko za hlavu církvi, ', 'Ef 1:23': 'jež jest jeho tělo, jako náplň od toho, jenž si všechno vším naplňuje. ', 'Ef 2:1': 'Vy jste byli mrtvi pro své přestupky a hříchy, ', 'Ef 2:2': 'v nichž jste kdysi trávili svůj život podle eona tohoto světa, řídíce se vládcem vzdušných mocností, duchem, jenž jest nyní činný v neposlušných synech; ', 'Ef 2:3': 'mezi nimi jsme kdysi i my všichni žili v svých tělesných chtíčích, vykonávali jsme vůli své tělesnosti a svých myšlenek a byli jsme od přirozenosti předměty Božího hněvu jako všichni ostatní. ', 'Ef 2:4': 'Ale Bůh, bohatý v svém slitování, pro svou mnohou lásku, kterou si nás zamiloval, ', 'Ef 2:5': 'ač jsme byli mrtví pro přestupky, i nás oživil spolu s Kristem – jste spaseni milostí – ', 'Ef 2:6': 'a spolu nás vzkřísil a spolu s ním posadil do oblasti nebeské v Kristu Ježíši,', 'Ef 2:7': 'aby ukázal v budoucích věcích nesmírné bohatství své milosti v dobrotě projevované vám v Kristu Ježíši. ', 'Ef 2:8': 'Neboť milostí jste spaseni skrze víru; ', 'Ef 2:9': 'a to ne ze sebe, jest to Boží dar; ne ze skutků, aby se nikdo nechlubil. ', 'Ef 2:10': 'Jsme zajisté jeho dílo, poněvadž jsme byli stvořeni v Kristu Ježíši k dobrým skutkům, jež Bůh předem připravil, abychom v nich žili. ', 'Ef 2:11': 'Proto pamatujte, že jste kdysi byli pohany v tělesnosti, byli jste nazýváni »neobřezanými« od těch, kteří se nazývali »obřízkou«, provedenou na těle lidskýma rukama; ', 'Ef 2:12': 'pamatujte, že jste v oné době byli bez Krista, odloučeni od společnosti izraelské a neúčastni úmluv zaslíbených, neměli jste naděje a byli jste bez Boha ve světě. ', 'Ef 2:13': 'Nyní však v Kristu Ježíši vy, kteří jste kdysi byli vzdáleni, stali jste se blízkými Kristovou krví. ', 'Ef 2:14': 'Neboť on je naším pokojem, on nás oboje sjednotil, zrušil zeď, která byla přehradou; zničil v svém těle příčinu nepřátelství, ', 'Ef 2:15': 'která záležela v zákoně příkazů s nařízeními, aby z obou stran v sobě stvořil jednoho nového člověka a tak způsobil pokoj, ', 'Ef 2:16': 'a aby oboje smířil s Bohem v jedno tělo skrze kříž, když v sobě zabil příčinu nepřátelství. ', 'Ef 2:17': 'Přišel a zvěstoval pokoj vám, kteří jste byli daleko, a pokoj těm, kteří byli blízko, ', 'Ef 2:18': 'neboť skrze něho se dostalo přístupu k Otci nám obojím v jednom Duchu. ', 'Ef 2:19': 'Proto již nejste cizinci a přistěhovalci, nýbrž jste spoluobčané svatých a členové Boží domácnosti, ', 'Ef 2:20': 'jste vybudováni na základě apoštolů a proroků, při čemž jest Kristus Ježíš úhelným kamenem; ', 'Ef 2:21': 'v něm je celá budova dohromady spojena a roste ve svatý chrám v Pánu; ', 'Ef 2:22': 'v něj i vy jste spolu vbudováni, abyste byli Božím příbytkem v Duchu. ', 'Ef 3:1': 'Z tohoto důvodu já Pavel, vězeň Kristův za vás pohany – ', 'Ef 3:2': 'vždyť jste snad slyšeli, že mi Bůh dal správu své milosti pro vás, ', 'Ef 3:3': 'jak mi zjevením bylo známým učiněno tajemství – napsal jsem vám o tom již dříve krátce, ', 'Ef 3:4': 'abyste si to přečtli a pochopili, že já rozumím tajemství Kristovu, ', 'Ef 3:5': 'které nebylo známým učiněno synům lidským v jiných pokoleních tak, jako nyní bylo Duchem zjeveno jeho svatým apoštolům a prorokům, ', 'Ef 3:6': 'totiž že pohané jsou spoludědici, jedním tělem a spolupodílníky slibu v Kristu Ježíši skrze evangelium, ', 'Ef 3:7': 'jehož jsem já se stal vykonavatelem podle daru Boží milosti, která mi byla dána podle působivosti jeho moci. ', 'Ef 3:8': 'Ač jsem méně než nejnepatrnější ze všech svatých, byla mi dána tato milost, zvěstovati pohanům evangelium o nevystižitelném bohatství Kristově ', 'Ef 3:9': 'a přinésti jim světlo o tom, jaká je nová správa tajemství skrytého od věků v Bohu, který stvořil všecko, ', 'Ef 3:10': 'aby nyní byla andělským vládám a vrchnostem na nebesích skrze církev zjevnou učiněna přerozmanitá moudrost Boží ', 'Ef 3:11': 'podle odvěkého stanovení, které skutkem učinil v Kristu Ježíši, našem Pánu. ', 'Ef 3:12': 'V něm máme odvahu a přístup k Bohu vírou v něho. ', 'Ef 3:13': 'Proto vás žádám, abyste neochabovali v mých souženích, jež za vás trpím; vždyť to je vaše sláva. ', 'Ef 3:14': 'Z toho důvodu klekám na kolena před Otcem, ', 'Ef 3:15': 'od něhož všecky rodiny v nebi a na zemi mají svá jména, ', 'Ef 3:16': 'aby vám podle bohatství své slávy svým Duchem dal mocnou posilu pro vnitřního člověka; ', 'Ef 3:17': 'ať Kristus vírou přebývá ve vašich srdcích, abyste byli v lásce zakořeněni a založeni ', 'Ef 3:18': 'a abyste byli zmocněni pochopiti se všemi svatými, co je to »šíře i délka, výše i hloubka«, ', 'Ef 3:19': 'a poznali lásku Kristovu, převyšující všecko poznání, a ať jste naplněni až k veškeré plnosti Boha. ', 'Ef 3:20': 'Tomu pak, který může učiniti nade všecko víc, než zač my prosíme a co chápeme, podle moci, která ve vás působí, – ', 'Ef 3:21': 'jemu budiž sláva v církvi a v Kristu Ježíši po všecka pokolení všech věků! Amen. ', 'Ef 4:1': 'Napomínám vás tedy já, vězeň v Pánu, abyste žili způsobem hodným toho povolání, kterým jste byli povoláni, ', 'Ef 4:2': 's veškerou pokorou a mírností, se shovívavostí, abyste jeden k druhému byli snášeliví v lásce, ', 'Ef 4:3': 'horliví zachovávati jednotu Ducha ve svazku pokoje. ', 'Ef 4:4': 'Jest jedno tělo, jeden Duch, jak jste také byli povoláni v jedné naději svého povolání; ', 'Ef 4:5': 'jeden Pán, jedna víra, jeden křest; ', 'Ef 4:6': 'jeden Bůh a Otec všech, jenž je nade vším, proniká vším a jest ve všem. ', 'Ef 4:7': 'Každému z nás pak byla dána milost podle měřítka Kristova daru. ', 'Ef 4:8': 'Proto se praví: »Vystoupil na výsost, ukořistil kořist, dal lidem dary.« ', 'Ef 4:9': 'Co znamená »vystoupil« jiného, než že i „sestoupil“ do nižších oblastí země? ', 'Ef 4:10': 'Kdo »sestoupil«, jest týž, kdo i »vystoupil« nade všecka nebesa, aby naplnil vesmír. ', 'Ef 4:11': 'On také dal jedněm, aby byli apoštoly, jiným, aby byli proroky, jiným, aby byli evangelisty, jiným, aby byli pastýři a učiteli, ', 'Ef 4:12': 'aby tak svatí byli potvrzeni k dílu služby, k vybudování Kristova těla ', 'Ef 4:13': 'až do té doby, kdy se všichni setkáme v jednotě víry a poznání Syna Božího, v dokonalé mužnosti, v míře vzrůstu Kristovy plnosti, ', 'Ef 4:14': 'abychom nezůstali lidmi nedospělými, kteří bývají strhováni a zmítáni každým větrem učení v lidské chytrosti, v obratnosti k úkladům bludů, ', 'Ef 4:15': 'ale byli pravdiví v lásce a rostli cele v něj, který jest hlava, to jest Kristus, ', 'Ef 4:16': 'z něhož celé tělo, dohromady spojované a slučované každým pomocným kloubem, podle činnosti každému údu náležitou měrou přidělené působí, aby tělo rostlo a samo se budovalo v lásce. ', 'Ef 4:17': 'Říkám tedy a dovolávám se svědectví Páně, abyste již nežili, jako žijí pohané; jejich myšlení jest prázdné, ', 'Ef 4:18': 'jsou zatemněni v rozumu, odcizeni od Božího života nevědomostí, která je v nich pro zatvrzelost jejich srdcí; ', 'Ef 4:19': 'oni se totiž otupěle oddali nezřízenosti, aby se dopouštěli všeliké nečistoty nestřídmě. ', 'Ef 4:20': 'Ale vy jste nepřijali takového učení o Kristu; ', 'Ef 4:21': 'vždyť jste o něm slyšeli a v něm jste byli vyučeni, jak jest v Ježíšovi pravda; ', 'Ef 4:22': 'odložte starou osobnost lidskou, podle níž jste dříve byli živi – vždyť ta se hubí v klamavých chtíčích – ', 'Ef 4:23': 'obnovujte se v duchu svého myšlení ', 'Ef 4:24': 'a oblecte novou osobnost, stvořenou podle vzoru Božího v spravedlnosti a v svatosti pravdy. ', 'Ef 4:25': 'Odložte lež, mluvte pravdu každý se svým bližním, vždyť jsme vespolek údy. ', 'Ef 4:26': 'Hněváte-li se, nehřešte; slunce ať nikdy nezapadá nad vaším hněvem; ', 'Ef 4:27': 'neposkytujte místa ďáblu. ', 'Ef 4:28': 'Zloděj ať již nekrade, ale raději ať pracuje a vydělává si statek vlastníma rukama, aby se mohl sdíleti s nuzným. ', 'Ef 4:29': 'Ať z vašich úst nevychází žádné ošklivé slovo, ale jen dobré k potřebnému budování, aby posluchačům způsobilo milost. ', 'Ef 4:30': 'Nezarmucujte svatého Ducha Božího, jímž jste byli zapečetěni ke dni vykoupení. ', 'Ef 4:31': 'Vzdálena vás budiž všeliká hořkost, vášnivost, hněv, křik a urážka spolu se vší zlobou. ', 'Ef 4:32': 'Buďte k sobě laskaví, něžní, odpouštějte si, jako i Bůh v Kristu odpustil vám. ', 'Ef 5:1': 'Napodobujte Boha jako jeho milované děti ', 'Ef 5:2': 'a žijte v lásce, jako i Kristus si vás zamiloval a vydal sebe za vás jako dar a zápalnou oběť Bohu v příjemnou vůni.', 'Ef 5:3': 'Ať mezi vámi není ani zmínky o žádné pohlavní nezřízenosti a nečistotě nebo o lakomství – jak se sluší na svaté – ', 'Ef 5:4': 'ani o hanebnosti pošetilých řečí nebo vtipů, to je nenáležité. Místo toho raději slova díků. ', 'Ef 5:5': 'Neboť toho si buďte vědomi, že žádný necudný nebo nečistý nebo lakomec – to jest modlář – nemá podílu v království Kristově a Božím. ', 'Ef 5:6': 'Nedejte se od nikoho klamati prázdnými řečmi. Pro takové řeči přichází Boží hněv na neposlušné syny. ', 'Ef 5:7': 'Proto se vystříhejte podílu v nich. ', 'Ef 5:8': 'Vždyť jste kdysi bývali temnotou, ale nyní jste světlem Pánu; žijte jako děti světla, ', 'Ef 5:9': 'neboť ovoce světla záleží ve všeliké dobrotě, v spravedlnosti a v pravdě; ', 'Ef 5:10': 'zkoumejte, co se líbí Pánu, ', 'Ef 5:11': 'neúčastněte se neplodných skutků tmy, ale raději je kárejte, ', 'Ef 5:12': 'neboť člověk se opravdu stydí i jen mluviti o tom, co ti lidé činí tajně. ', 'Ef 5:13': 'Ale to všecko bývá světlem káráno a najevo vynášeno, ', 'Ef 5:14': 'neboť všecko, co jest najevě, jest světlem; proto se praví: »Probuď se, spáči, vstaň z mrtvých, a zastkví se ti Kristus!«', 'Ef 5:15': 'Dbejte tedy přesně na to, jak žijete, ne jako nemoudří nýbrž jako moudří. ', 'Ef 5:16': 'Využívejte času, neboť tyto dny jsou zlé. ', 'Ef 5:17': 'Proto nebuďte nerozumní, nýbrž chápejte, co je vůle Páně. ', 'Ef 5:18': 'Neopíjejte se vínem – v tom je nezřízenost –, ale buďte plni Ducha,', 'Ef 5:19': 'a mluvte mezi sebou v žalmech a v hymnách a v písních duchovních, zpívejte a hrejte Pánu svým srdcem, ', 'Ef 5:20': 'stále děkujte za všecko ve jménu našeho Pána Ježíše Krista Bohu a Otci. ', 'Ef 5:21': 'Podřizujte se jeden druhému v bázni Kristově. ', 'Ef 5:22': 'Ženy svým mužům jako Pánu, ', 'Ef 5:23': 'poněvadž muž je hlavou ženy, jako Kristus hlavou církve, sám Spasitel »těla«. ', 'Ef 5:24': 'Jako je církev podřízena Kristu, tak i ženy mužům ve všem. – ', 'Ef 5:25': 'Muži, milujte své ženy, jako si Kristus zamiloval církev a vydal se za ni, ', 'Ef 5:26': 'aby ji posvětil tím, že ji očistil vodní lázní v slovu, ', 'Ef 5:27': 'aby církev sám sobě postavil slavnou, bez poskvrny, vrásky a čehokoli takového, ale aby byla svatá a bezúhonná. ', 'Ef 5:28': 'Tak jsou muži povinni milovati své ženy jako vlastní těla; kdo miluje svou ženu, miluje sám sebe. ', 'Ef 5:29': 'Vždyť nikdo nikdy nemá v nenávisti své tělo, ale živí je a chová – tak i Kristus církev, ', 'Ef 5:30': 'protože jsme údy jeho »těla«.', 'Ef 5:31': 'Proto člověk opustí otce i matku a přilne k své ženě, a stanou se ti dva jedním tělem. ', 'Ef 5:32': 'Toto tajemství je veliké, – vztahuji je na Krista a na církev. ', 'Ef 5:33': 'Ale i vy do jednoho každý miluj svou ženu jako sám sebe, žena pak boj se svého muže.', 'Ef 6:1': 'Děti, poslouchejte svých rodičů v Pánu, neboť je to spravedlivé. ', 'Ef 6:2': '»Cti svého otce a matku« – to je první přikázání se slibem: ', 'Ef 6:3': '»aby se ti dobře vedlo a abys byl dlouho živ na zemi«. ', 'Ef 6:4': 'Otcové, nedrážděte svých dětí k hněvu, ale vychovávejte je v kázni a v napomínání Páně, – ', 'Ef 6:5': 'Služebníci, poslouchejte svých tělesných pánů s bázní a strachem v upřímnosti srdce jako Krista, ', 'Ef 6:6': 'ne službou na oko jako ti, kteří se chtějí zalíbiti lidem, ale jako služebníci Kristovi plňte vůli Boží z celé duše, ', 'Ef 6:7': 'ochotně služte jako Pánu, a ne lidem, ', 'Ef 6:8': 'a vězte, že každý, ať služebník, ať svobodný, vykoná-li něco dobrého, sklidí za to odplatu od Pána. – ', 'Ef 6:9': 'Páni, jednejte s nimi také tak, zanechejte výhrůžek, vězte, že jejich i váš Pán je v nebesích, a u něho není stranictví. ', 'Ef 6:10': 'Na konec: Posilujte se v Pánu a v síle jeho mohutnosti. ', 'Ef 6:11': 'Oblecte brnění Boží, abyste se mohli postaviti úkladům ďáblovým, ', 'Ef 6:12': 'neboť váš zápas není zápas s krví a s tělem, nýbrž s démonskými vládami a vrchnostmi, s vládci světa nynější temnosti, s duchovými silami zla v oblasti nebeské. ', 'Ef 6:13': 'Proto vezměte na sebe brnění Boží, abyste mohli odolati v den zlý, všecko překonati a obstáti. ', 'Ef 6:14': 'Stůjte tedy opásáni na svých bocích pravdou, oděni v pancíř spravedlnosti, ', 'Ef 6:15': 'obuti na nohách v pohotovost k evangeliu pokoje, ', 'Ef 6:16': 'nade vše zvedněte štít víry, jímž byste mohli uhasiti všecky ohnivé střely toho zlého; ', 'Ef 6:17': 'vezměte také přílbu spásy a meč Ducha, to jest slovo Boží; ', 'Ef 6:18': 'všemi modlitbami a prosbami se modlete každého času v Duchu, k tomu bděte velmi vytrvale a proste za všecky svaté, ', 'Ef 6:19': 'i za mne, aby mi bylo dáno otevříti ústa, mluviti směle a uváděti ve známost tajemství evangelia, ', 'Ef 6:20': 'jehož zvěstovatelem jsem v poutech, abych v tom mohl směle si počínati, jak je mou povinností mluviti.', 'Ef 6:21': 'Abyste pak věděli i vy, jak se mám a co dělám, všecko vám oznámí Tychikus, milovaný bratr a věrný pomocník v Pánu, ', 'Ef 6:22': 'jejž k vám proto posílám, abyste se dověděli, jak se nám daří, a aby potěšil vaše srdce. ', 'Ef 6:23': 'Pokoj bratřím a láska s vírou od Boha Otce a Pána Ježíše Krista. ', 'Ef 6:24': 'Milost se všemi, kteří nesmrtelnou láskou milují našeho Pána Ježíše Krista. '}