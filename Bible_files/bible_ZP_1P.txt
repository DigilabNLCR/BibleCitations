{'1P 1:1': 'Petr, apoštol Ježíše Krista, vyvoleným přistěhovalcům v diaspoře v Pontu, Galacii, Kapadocii, v Azii a Bitynii, ', '1P 1:2': 'jež Bůh Otec posvěcením Ducha předem určil k poslušnosti a k pokropení krví Ježíše Krista. Milost vám a pokoj budiž rozhojněn! ', '1P 1:3': 'Veleben budiž Bůh a Otec našeho Pána Ježíše Krista, jenž nás ze svého mnohého milosrdenství znovu zrodil k živé naději vzkříšením Ježíše Krista z mrtvých,', '1P 1:4': 'k dědictví nezničitelnému, neposkvrněnému a nevadnoucímu, jež jest uschováno v nebi pro vás, ', '1P 1:5': 'kteří jste z moci Boží hlídáni vírou k spáse, jež jest připravena, aby se zjevila v konečném času.', '1P 1:6': 'Nad tím jásejte, i když jste teď ještě na krátko byli zarmouceni rozmanitými zkouškami, ', '1P 1:7': 'aby vaše víra, tříbením osvědčená jako cennější nad pomíjející zlato, jež bývá ohněm zkoumáno, byla shledána k vaší chvále, slávě a cti při zjevení Ježíše Krista.', '1P 1:8': 'Toho milujte, ač jste ho neviděli; v něj věřte, ač ho ještě nevidíte, a radujte se nevýslovnou a slavnou radostí, ', '1P 1:9': 'poněvadž se vám dostane cíle víry, totiž spásy duší.', '1P 1:10': 'Po této spáse toužili a pátrali proroci, kteří prorokovali o milosti pro vás; ', '1P 1:11': 'pátrali, na který a jaký čas Kristův duch, jenž byl v nich, oznamuje a předem osvědčuje utrpení, vztahující se na Krista i na slávu po tom následující. ', '1P 1:12': 'Jim bylo zjeveno, že tuto službu nekonají pro sebe, nýbrž pro vás; nyní pak byly tyto věci vám zvěstovány od těch, kdož vám přinesli radostnou zvěst v Duchu svatém, poslaném s nebe, věci, na něž andělé touží popatřiti. ', '1P 1:13': 'Proto mějte připravenou mysl, buďte střízliví, dokonale upněte svou naději k milosti, jež jest vám přinášena ve zjevení Ježíše Krista. ', '1P 1:14': 'Jako poslušné děti nepřizpůsobujte se svým dřívějším chtíčům z doby nevědomosti, ', '1P 1:15': 'ale jako je ten, jenž vás povolal, svatý, i vy buďte svatí v celém chování. ', '1P 1:16': 'Jest přece psáno: „Buďte svatí, neboť já jsem svatý.“ ', '1P 1:17': 'A vzýváte-li jakožto Otce toho, jenž bez stranictví soudí každého podle jeho skutků, žijte v bázni po čas svého dočasného pobytu zde; ', '1P 1:18': 'vždyť víte, že jste byli vykoupeni ze svého marného chování, předky vám odkázaného, ne pomíjejícími statky, stříbrem anebo zlatem, ', '1P 1:19': 'ale vzácnou krví Krista jako čistého a neposkvrněného beránka; ', '1P 1:20': 'on byl předzvěděn před stvořením světa, zjeven pak na konci časů pro vás, ', '1P 1:21': 'kteří skrze něj věříte v Boha, jenž jej vzkřísil z mrtvých a dal mu slávu, takže vaše víra jest i nadějí v Boha.', '1P 1:22': 'Mějte duše očištěné poslušností pravdy pro upřímnou bratrskou lásku, milujte se vespolek srdečně a vytrvale; ', '1P 1:23': 'vždyť jste byli znovu zrozeni ne z pomíjejícího semene, nýbrž z nepomíjejícího, živým a trvalým slovem Božím, ', '1P 1:24': 'neboť »všecko tělo jako tráva, všecka jeho sláva jako květ trávy. Tráva uschne, její květ opadá, ale slovo Páně trvá na věky«. ', '1P 1:25': 'To je slovo, které vám bylo zvěstováno jako evangelium. ', '1P 2:1': 'Odložte tedy každou zlobu, každou lest, pokrytectví, závisti a všecky pomluvy; ', '1P 2:2': 'jako novorozené děti mějte touhu po rozumném, čistém mléku, abyste jím rostli k spáse, ', '1P 2:3': 'jestliže jste okusili, že je Pán dobrý. ', '1P 2:4': 'K němu přistupujte, k živému kameni, jímž lidé pohrdli, jenž však je u Boha vyvolený a vzácný; ', '1P 2:5': 'vy sami se pak budujte, jako živé kameny, duchovní dům, v svaté kněžstvo, abyste přinášeli duchovní oběti milé Bohu pro Ježíše Krista. ', '1P 2:6': 'Proto stojí v Písmě: »Hle, kladu na Sión kámen vyvolený, vzácný kámen úhelný; kdo v něj věří, jistě nebude zahanben.«', '1P 2:7': 'Pro vás, kteří věříte, je to vzácnost; pro nevěřící však se kámen, jímž stavitelé pohrdli, stal úhelnou hlavicí, ', '1P 2:8': 'kamenem úrazu a skalou »pohoršení«. »Narážejí naň«, protože nevěří slovu; k tomu byli také určeni. ', '1P 2:9': 'Vy však jste »vyvolený rod, královské kněžstvo, svatý národ, získaný lid, abyste zvěstovali mocné činy« toho, jenž vás povolal ze tmy v podivuhodné své světlo. ', '1P 2:10': 'Kdysi jste vůbec nebyli »lidem«, nyní však jste »lid Boží«, nedostávalo se vám »slitování«, nyní však jste došli slitování. ', '1P 2:11': 'Milovaní, jako přistěhovalce bez občanství vás napomínám: zdržujte se tělesných chtíčů, jež podnikají válku proti duším; ', '1P 2:12': 'žijte mezi pohany řádně, aby, ačkoli vás pomlouvají jako pachatele zlých věcí, z vašich dobrých činů, jež budou pozorovati, vzdali Bohu slávu v den, kdy na ně shlédne. ', '1P 2:13': 'Podřiďte se pro Pána každému lidskému řádu: králi, poněvadž je svrchovaný vládce, ', '1P 2:14': 'místodržitelům, poněvadž jsou od něho vysíláni trestat zločince a chválit ty, kdož činí dobře; ', '1P 2:15': 'neboť jest vůle Boží, abyste dobrými činy umlčovali neznalost nerozumných lidí. ', '1P 2:16': 'Jste svobodni, ale nečiňte ze své svobody zástěru zloby, nýbrž buďte Božími služebníky. ', '1P 2:17': 'Všecky ctěte, milujte bratrstvo, bojte se Boha, ctěte krále.', '1P 2:18': 'Čeleď ať se podřizuje s veškerou úctou pánům, nejen dobrým a vlídným, nýbrž i tvrdým; ', '1P 2:19': 'neboť milost záleží v tom, snáší-li kdo bolesti ve vědomí Boha, trpě nespravedlivě. ', '1P 2:20': 'Jaká to bude sláva, budete-li snášeti rány pro hříchy? Budete-li však snášeti utrpení pro dobré činy, to nalezne milost u Boha. ', '1P 2:21': 'K tomu jste zajisté povoláni, poněvadž i Kristus trpěl za vás a zanechal vám příklad, abyste následovali jeho šlépějí.', '1P 2:22': 'On »se nedopustil hříchu, v jeho ústech nebyla shledána lež«; ', '1P 2:23': 'snášel urážky, ale neurážel zas, trpěl a nehrozil, nýbrž ponechával vše tomu, jenž spravedlivě soudí; ', '1P 2:24': 'on sám vynesl naše hříchy v svém těle na kříž, abychom se zhostili hříchů a žili pro spravedlnost; jeho »krvavými ranami jste byli vyléčeni«.', '1P 2:25': 'Vždyť jste bývali jako bludné ovce, ale nyní jste byli obráceni k pastýři a dozorci svých duší.', '1P 3:1': 'Stejně ženy: ať se podřizují svým mužům, aby byli získáni někteří, kdo nejsou poslušni slova, chováním svých žen beze slova, ', '1P 3:2': 'až zpozorují vaše čisté chování v bázni Boží. ', '1P 3:3': 'Nechť nemají zevnější okrasy záležející v pletencích vlasů, v navlékání zlatých šperků, v oblékání šatů, ', '1P 3:4': 'ale jejich okrasou buď něco skrytého v srdci, povaha s nesmrtelným darem ducha mírnosti a skromnosti, jež je vzácná před Bohem. ', '1P 3:5': 'Tak se krášlívaly kdysi svaté ženy, které doufaly v Boha, podřízené svým mužům, ', '1P 3:6': 'jako Sára byla poslušná Abrahama a nazývala jej pánem; vy jste se staly jejími dcerami, proto čiňte dobře a nebojte se žádného postrachu.', '1P 3:7': 'Stejně muži: žijte v rozvaze pohromadě se ženami jako se slabším pohlavím, vzdávejte jim čest jako spoludědičkám životodárné milosti, aby vaše modlitby nenarážely na překážky.', '1P 3:8': 'Konečně: všichni buďte jednomyslní, soucitní, milovníci bratrstva, milosrdní, pokorní; ', '1P 3:9': 'neodplácejte zlo zlem, urážku urážkou, ale naopak žehnejte, neboť k tomu jste byli povoláni, aby se vám dostalo údělem požehnání. ', '1P 3:10': 'Neboť „kdo chce míti radost ze života a dožíti se dobrých dnů, ať zdrží svůj jazyk od zlého a své rty od slov lstivých; ', '1P 3:11': 'odvrať se od zlého, čiň dobré, hledej pokoj a usiluj o něj;', '1P 3:12': 'neboť oči Páně hledí na spravedlivé, jeho uši jsou otevřeny jejich prosbám, tvář Páně však je proti těm, kdo činí zlo.“ ', '1P 3:13': 'Kdo vám bude moci ublížiti, stanete-li se horliteli pro dobro? ', '1P 3:14': 'I kdybyste musili trpěti pro spravedlnost, jste blaženi. „Nebojte se jejich hrozeb, neznepokojujte se“; ', '1P 3:15': 'mějte Krista jako Pána v svaté uctivosti v srdcích, buďte stále hotovi hájiti se před každým, kdo by od vás žádal účty z naděje, jež je ve vás, ', '1P 3:16': 'ale ovšem s mírností a s bázní; mějte dobré svědomí, aby ti, kteří tupí vaše dobré křesťanské chování, byli zahanbeni zrovna v tom, v čem jste pomlouváni. ', '1P 3:17': 'Neboť je lépe trpěti pro dobré počínání – kdyby to byla vůle Boží – než pro špatné. ', '1P 3:18': 'Vždyť i Kristus jednou zemřel za hříchy, spravedlivý za nespravedlivé, aby vás přivedl k Bohu; tělesně byl usmrcen, ale oživen Duchem; ', '1P 3:19': 'v Duchu také Enoch šel a kázal duchům ve vězení, ', '1P 3:20': 'neposlušným tehdy, když Boží shovívavost vyčkávala za doby Noemovy, zatím co byla připravována archa; v ní bylo několik, totiž osm, duší zachráněno ve vodě. ', '1P 3:21': 'Pravý obraz toho, totiž křest, nyní zachraňuje vás – není to ovšem odkládání tělesné špíny, ale modlitba k Bohu o dobré svědomí – vzkříšením Ježíše Krista, ', '1P 3:22': 'jenž odešel do nebe a jest po pravici Boží a jemuž jsou podřízeni andělé, vlády a mocnosti.', '1P 4:1': 'Poněvadž Kristus prošel tělesným utrpením, vyzbrojte se i vy týmž smýšlením, že ten, kdo prošel tělesným utrpením, má pokoj od hříchu, ', '1P 4:2': 'takže po zbývající čas již nežije pro lidské chtíče, nýbrž pro vůli Boží. ', '1P 4:3': 'Dosti jest prošlého času, kdy jste vykonávali vůli pohanů, žili ve smyslnosti, v chtíčích, v opilství, v hostinách a pitkách, v nedovolených modloslužbách. ', '1P 4:4': 'Nad tím se pozastavují, že nyní s nimi neběháte do téhož bahna nezřízenosti, a vysmívají se vám; ', '1P 4:5': 'však oni se budou odpovídati tomu, jenž jest přichystán souditi živé i mrtvé. ', '1P 4:6': 'Neboť k tomu bylo i mrtvým zvěstováno evangelium, aby byli živi Duchem podle Boha, i když byli tělesně odsouzeni podle lidí. ', '1P 4:7': 'Konec všeho jest blízko. Staňte se tedy rozvážnými a střízlivými k modlitbám. ', '1P 4:8': 'Nade všecko mějte k sobě účinnou lásku, neboť láska přikrývá množství hříchů.', '1P 4:9': 'Buďte vespolek pohostinní bez reptání. ', '1P 4:10': 'Každý podle toho, jak přijal nějaký duchovní dar, služte si jím vzájemně; jako dobří správcové rozmanité Boží milosti. ', '1P 4:11': 'Mluví-li kdo, ať mluví jako slova Boží; slouží-li kdo, ať slouží jako z moci, kterou mu Bůh poskytuje, aby tak byl ve všem oslavován Bůh skrze Krista Ježíše, jemuž náleží sláva a moc na věky věků. Amen.', '1P 4:12': 'Milovaní, nepozastavujte se nad výhní, jež vám nastává pro vaše vyzkoušení, jako by se vám dálo něco naprosto divného. ', '1P 4:13': 'Vždyť se tím stáváte účastnými utrpení Kristových. Proto se radujte, abyste se radovali a plesali také při zjevení jeho slávy. ', '1P 4:14': 'Tupí-li vás lidé pro jméno Kristovo, jste blaženi, protože na vás spočívá Duch slávy a Duch Boží. ', '1P 4:15': 'Ať nikdo z vás netrpí jako vrah nebo zloděj nebo zločinec nebo pletichán. ', '1P 4:16': 'Trpí-li však jako křesťan, nestyď se, ale oslavuj Boha tímto jménem. ', '1P 4:17': 'Je čas, aby se začal soud od domu Božího. Začne-li se napřed u nás, jaký bude konec těch, kteří jsou neposlušni evangelia Božího? ', '1P 4:18': 'Bude-li stěží zachráněn spravedlivý, kam se poděje bezbožný a hříšník? ', '1P 4:19': 'Tak mohou i ti, kteří trpí podle vůle Boží, poručiti své duše věrnému Stvořiteli v konání dobra. ', '1P 5:1': 'Starší mezi vámi napomínám – já sám jsem spolustarší, svědek utrpení Kristových a účastník slávy, jež se má zjevovati: ', '1P 5:2': 'paste stádce Boží mezi vámi, ne z donucení, ale dobrovolně, ne pro mrzký zisk, ale ochotně, ', '1P 5:3': 'ne jako dědiční páni, ale buďte vzorem stádci. ', '1P 5:4': 'Až se zjeví vrchní pastýř, sklidíte nevadnoucí věnec slávy. ', '1P 5:5': 'Stejně vy mladší, podřiďte se starším. Všichni vespolek se opásejte pokorou, neboť Bůh se staví proti pyšným, ale pokorným dává milost. ', '1P 5:6': 'Pokořte se pod mocnou ruku Boží, aby vás časem povýšil. ', '1P 5:7': 'Uvrhněte všecku starost na něj, vždyť jemu na vás záleží.', '1P 5:8': 'Staňte se střízlivými a bdělými. Váš protivník ďábel jako řvoucí lev obchází a hledá, koho by pohltil. ', '1P 5:9': 'Vzepřete se mu pevně vírou; vězte, že týž druh utrpení se dokonává na vašem bratrstvu v celém světě. ', '1P 5:10': 'Bůh veškeré milosti, jenž vás povolal k své věčné slávě v Kristu, vás, když na krátko snesete utrpení, sám utvrdí, upevní, posilní. ', '1P 5:11': 'Jemu náleží moc na věky věků. Amen. ', '1P 5:12': 'Po Silvánovi, bratru – jak se domnívám – věrném, píši vám krátce. Napomínám vás a osvědčuji vám, že toto jest pravá milost Boží; stůjte v ní! ', '1P 5:13': 'Pozdravuje vás spoluvyvolená církev v Babyloně a Marek, můj syn.', '1P 5:14': 'Pozdravte se vespolek polibkem lásky! Pokoj všem vám v\xa0Kristu!'}