{'2K 1:1': 'Pavel, z vůle Boží apoštol Krista Ježíše, a bratr Timoteus církvi Boží, jež jest v Korintě, spolu se všemi svatými, kteří jsou v celém Řecku.', '2K 1:2': 'Milost vám a pokoj od Boha, našeho Otce, a Pána Ježíše Krista!', '2K 1:3': 'Veleben budiž Bůh a Otec našeho Pána Ježíše Krista, Otec milosrdenství a Bůh veškeré útěchy, ', '2K 1:4': 'který nás těší v naší veškeré tísni, abychom my také mohli těšiti ty, kteří se octli v rozmanité tísni, útěchou, kterou jsme sami byli potěšeni od Boha. ', '2K 1:5': 'Neboť jak hojné jest utrpení Kristovo na nás přicházející, tak hojná jest naše útěcha skrze Krista. ', '2K 1:6': 'Jsme-li v tísni, děje se to pro vaši útěchu a spásu; dostává-li se nám útěchy, děje se to pro vaši útěchu v trpělivosti, která jest působivá ve snášení týchž utrpení, jež i my trpíme. ', '2K 1:7': 'Máme o vás pevnou naději, poněvadž víme, že, jako jste účastni utrpení, tak jste účastni také útěchy. ', '2K 1:8': 'Nechceme, abyste zůstali bez zpráv o tísni, jež nám nastala v Azii; dolehla na nás nadmíru těžce nad naši sílu, takže jsme docela zoufali i nad životem. ', '2K 1:9': 'Ale sami v sobě jsme měli rozsudek smrti, to proto, abychom nespoléhali na sebe, ale na Boha, jenž křísí mrtvé. ', '2K 1:10': 'On nás zachránil z nebezpečenství tak smrtelného a ještě zachrání. V něj doufáme, že nás i dále bude zachraňovati. ', '2K 1:11': 'Vy pak nám při tom pomáhejte přímluvnou modlitbou, aby za dar milosti, kterého se nám dostává, od mnohých lidí mnohým způsobem byly pro nás vzdávány díky. ', '2K 1:12': 'Naší chloubou je svědectví našeho svědomí, že jsme v svatosti a čistotě Boží, ne v tělesné moudrosti, nýbrž v milosti Boží žili ve světě a zvláště nad jiné vzhledem k vám. ', '2K 1:13': 'Co vám píšeme, není nic jiného, než co čtete a čemu rozumíte; doufám pak, že tomu dokonale porozumíte, ', '2K 1:14': 'jak jste nám již zčásti porozuměli, totiž že jsme vaší chloubou – jako vy zase naší – v den našeho Pána Ježíše.', '2K 1:15': 'V této důvěře jsem dříve pojal úmysl přijíti k vám, abyste měli dvojí radost; ', '2K 1:16': 'přes vás jsem pak chtěl projíti do Macedonie, z Macedonie zase přijíti k vám a od vás se dáti doprovoditi do Judeje. ', '2K 1:17': 'Byla snad v tomto mém úmyslu nějaká kolísavost? Chystám snad své úmysly lidským způsobem, takže by u mne »ano, ano« znamenalo zároveň »ne, ne«? ', '2K 1:18': 'Bůh je svědek, že mé slovo k vám neznamená »ano i ne«. ', '2K 1:19': 'Vždyť Syn Boží Ježíš Kristus, který námi byl u vás kázán, mnou, Silvánem a Timoteem, nebyl »ano i ne«, nýbrž v něm znělo jen »ano«; ', '2K 1:20': 'neboť ke všem zaslíbením Božím, kolik jich jest, zní v něm »ano«. Proto i skrze něho zní naše »amen« k slávě Bohu skrze nás. ', '2K 1:21': 'Bůh sám nás utvrzuje spolu s vámi v Krista a posvětil nás svým pomazáním, ', '2K 1:22': 'opatřil nás svou pečetí a dal do našich srdcí závdavek Ducha.', '2K 1:23': 'Dovolávám se Božího svědectví na svou duši, že jen ze šetrnosti k vám jsem ještě nepřišel do Korinta. ', '2K 1:24': 'Ne že bychom chtěli panovati nad vaší vírou, ale pracujeme s vámi k vaší radosti, vždyť vy stojíte pevně vírou.', '2K 2:1': 'Rozhodl jsem se však, že k vám nepřijdu zase k zármutku. ', '2K 2:2': 'Vždyť, jestliže já vás zarmucuji, kdo mně způsobí radost, ne-li ten, komu působím zármutek? ', '2K 2:3': 'Proto jsem právě toto vyřídil písemně, abych, až přijdu, nezažil zármutek od těch, z kterých bych měl míti radost; vždyť přece smím býti přesvědčen o vás o všech, že má radost je radostí vás všech. ', '2K 2:4': 'Psal jsem vám zajisté z veliké tísně a sklíčenosti srdce a s mnohými slzami, ne abyste měli zármutek, ale abyste poznali mou lásku, kterou k vám chovám ve zvláštní míře. ', '2K 2:5': 'Byl-li však kdo příčinou zármutku, nezarmoutil tak mne, jako spíše všecky vás, nebo – abych nepřitěžoval – aspoň část. ', '2K 2:6': 'Toto pokárání od většiny, kterého se mu dostalo, stačí; ', '2K 2:7': 'proto nyní místo toho byste mu měli raději odpustiti a povzbuditi jej, aby snad přílišným zármutkem nebyl takový člověk dohnán k zoufalství. ', '2K 2:8': 'Proto vás napomínám, abyste k němu uplatnili lásku. ', '2K 2:9': 'Proto jsem vám totiž také psal, abych se zkouškou přesvědčil, jste-li ve všem poslušni. ', '2K 2:10': 'Komu vy odpustíte, tomu odpouštím i já, A cokoli jsem já odpustil, odpustil-li jsem co, učinil jsem pro vás před tváří Kristovou, ', '2K 2:11': 'abychom nebyli přelstěni satanem, – vždyť dobře známe jeho úmysly!', '2K 2:12': 'Když jsem přišel do Troady zvěstovat evangelium Kristovo, ačkoli se mi otevřela velká příležitost v Pánu, ', '2K 2:13': 'můj duch nenabyl klidu, protože jsem tam nenalezl svého bratra Tita, ale rozloučil jsem se s nimi a odešel do Macedonie. ', '2K 2:14': 'Bohu však budiž dík, jenž nám všudy dává triumfovati v Kristu, a na každém místě zjevnou činí skrze nás vůni svého poslání. ', '2K 2:15': 'Jsme Kristovou drahou mastí pro Boha, jak mezi těmi, kteří docházejí spásy, tak i mezi těmi, kteří propadají zahynutí; ', '2K 2:16': 'jedněm vůní smrtonosnou, jež působí smrt, druhým vůní životodárnou, jež působí život. Kdo na to stačí?', '2K 2:17': 'Vždyť my nejsme jako mnozí, kteří falšují slovo Boží, nýbrž činíme to v čistotě, ano jako z Boha a před Bohem mluvíme v Kristu.', '2K 3:1': 'Což začínáme zase »sami sebe doporučovati«? Snad nepotřebujeme, jako někteří, doporučovacích listů k vám aneb od vás? ', '2K 3:2': 'Naším listem jste vy, napsaným na našich srdcích, známým a čteným ode všech lidí;', '2K 3:3': 'vždyť na vás je patrno, že jste listem Kristovým, k němuž bylo použito mé služby, vepsaným ne inkoustem, nýbrž Duchem Boha živého, a to ne na kamenných deskách, nýbrž na deskách lidských srdcí. ', '2K 3:4': 'Takovou máme důvěru v Boha skrze Krista. ', '2K 3:5': 'Ne že bychom sami stačili vymysliti něco jako ze sebe, ale naše dostatečnost je z Boha; ', '2K 3:6': 'on nás učinil také dostatečnými jako služebníky nové smlouvy, smlouvy ne litery, ale ducha. Neboť litera zabíjí, ale duch oživuje.', '2K 3:7': 'Zaskvěla-li se tak slavně služba smrti vrytá literami do kamene, že lidé izraelští nedovedli pohleděti na Mojžíšovu tvář pro pomíjející svit jeho obličeje, ', '2K 3:8': 'jak by nebyla mnohem více slavná služba ducha? ', '2K 3:9': 'Byla-li slavná služba prostředkující odsudek, mnohem více bude oplývati slávou služba prostředkující spravedlnost. ', '2K 3:10': 'Vždyť co jest oslaveno v této příčině, není oslaveno před nesmírnou slávou. ', '2K 3:11': 'Je-li slavné to, co pomíjí, mnohem slavnější to, co trvá.', '2K 3:12': 'Poněvadž tedy máme takovou naději, používáme velké otevřenosti, ', '2K 3:13': 'a ne jako Mojžíš, jenž si kladl na tvář závoj, aby izraelští lidé nemohli hleděti na konec pomíjející záře. ', '2K 3:14': 'Však jejich mysl byla zatvrzena; neboť až do dneška zůstává týž závoj, kdy bývá čten starý zákon, a není odhalován, poněvadž pomíjí jen v Kristu. ', '2K 3:15': 'Ale dodnes, kdykoli se čte Mojžíš, leží na jejich srdci závoj. ', '2K 3:16': 'Když však nastane obrat k Pánu, závoj bývá odňat. ', '2K 3:17': 'Pán je Duch; kde je Duch Páně, je svoboda. ', '2K 3:18': 'My všichni však zrcadlíme na své odhalené tváři slávu Páně a býváme proměňováni v touž podobu, jakou má on, od slávy v slávu, jako od Pána Ducha.', '2K 4:1': 'Proto, máme-li tuto povinnost služby, podle milosrdenství, kterého se nám dostalo, neztrácíme mysli, ', '2K 4:2': 'nýbrž zříkáme se tajností, za které se lidé stydí, nepočínáme si »chytrácky«, neprovozujeme lsti s Božím slovem, ale zřetelně mluvíme pravdu a tak se doporučujeme každému lidskému svědomí před Bohem. ', '2K 4:3': 'I naše evangelium je sice zahalené, ale jen pro ty je zahaleno, kteří propadají záhubě; ', '2K 4:4': 'v těch Bůh tohoto světa oslepil mysli nevěrců, aby do ní nezazářilo osvícení evangelia v slávě Krista, jenž jest obraz Boží. ', '2K 4:5': 'Neboť nekážeme sebe, ale Krista Ježíše, jakožto Pána; sami jsme jen vaši služebníci pro Krista. ', '2K 4:6': 'Neboť Bůh, který řekl: »Ze tmy zazáří světlo,« zazářil v našich srdcích, aby osvítil lidi poznáním Boží slávy na tváři Kristově.', '2K 4:7': 'Tento poklad máme ovšem jenom v hliněných nádobách, aby bylo patrno, že nesmírná moc je původu Božího a ne z nás. ', '2K 4:8': 'Vším jsme tísněni, ale ne vháněni do úzkých; nevíme si rady, ale nejsme bezradní; ', '2K 4:9': 'jsme pronásledováni, ale nebýváme opuštěni; jsme sráženi, ale ne ničeni; ', '2K 4:10': 'vždycky nosíme s sebou na svém těle pečeť smrti Ježíšovy, aby i život Ježíšův byl patrný na našem těle. ', '2K 4:11': 'Stále býváme za živa vydáváni na smrt pro Ježíše, aby i život Ježíšův byl patrný na našem smrtelném těle. ', '2K 4:12': 'Tak v nás sice je činná smrt, ale ve vás život. ', '2K 4:13': 'Ale poněvadž máme téhož ducha víry, jak je psáno: »Uvěřil jsem, proto jsem promluvil«, věříme i my, a proto mluvíme, ', '2K 4:14': 'neboť jsme jisti, že ten, který vzkřísil Pána Ježíše, vzkřísí s Ježíšem i nás a postaví s vámi. ', '2K 4:15': 'Vždyť všecko se děje pro vás, aby se milost rozhojnila a tím rozmnožila vděčnost stále většího počtu lidí k slávě Boží. ', '2K 4:16': 'Proto nikdy neztrácíme mysli, ale, i když se náš zevnější člověk ztravuje, ten vnitřní se obnovuje den ze dne. ', '2K 4:17': 'Vždyť nynější mírné břímě tísně získává nám nad každou míru závažnou tíhu slávy pro věky, ', '2K 4:18': 'poněvadž my nehledíme na věci viditelné, ale neviditelné; vždyť viditelné věci jsou dočasné, neviditelné však jsou věčné.', '2K 5:1': 'Víme přec, že, až bude náš pozemský stanový dům stržen, máme domov od Boha, dům ne zhotovený rukama, ale věčný v nebesích. ', '2K 5:2': 'Při tom arci vzdycháme, toužíce po tom, abychom byli k tomu ještě přioděni svým příbytkem z nebe, ', '2K 5:3': 'jen nebudeme-li shledáni nahými, i když se jím odějeme. ', '2K 5:4': 'Právě proto, že jsme v tom stanu, vzdycháme jako pod těžkým břemenem, ne proto, že toužíme býti svlečeni, ale že toužíme, abychom byli ještě k tomu přioděni, tak aby smrtelná schránka byla pohlcena životem. ', '2K 5:5': 'Ten, kdo nás k tomu zpracoval, je Bůh, jenž nám dal Ducha jako záruku.', '2K 5:6': 'Proto tedy jsme vždycky plni důvěry a víme, že, dokud jsme přítomni v domově svého těla, jsme nepřítomni v domově u Pána; ', '2K 5:7': 'vždyť žijeme vírou, ne tím, co vidíme; ', '2K 5:8': 'máme důvěru a volíme raději opustiti domov tělesný a odebrati se do domova u Pána. ', '2K 5:9': 'Proto se také horlivě přičiňujeme, abychom se jemu líbili, ať zůstáváme v domově, ať se z domova ubíráme. ', '2K 5:10': 'Neboť my všichni se musíme objeviti před soudnou stolicí Kristovou, aby každý sklidil odplatu za to, co činil v těle, k čemu pracoval, ať to bylo dobré či špatné.', '2K 5:11': 'Poněvadž tedy známe bázeň před Pánem, snažíme se »získávati lidi«; před Bohem je všecko o nás patrné, a doufám, že je to patrné také vašemu svědomí. ', '2K 5:12': 'Nechceme se vám zase »doporučovati«, ale chceme vám dáti příležitost pochlubiti se námi, abyste měli nějaký důvod proti lidem, kteří se chlubí na oko, ale neznajícím se chlubiti v srdci. ', '2K 5:13': 'Byli-li jsme »bez smyslu«, to pro Boha. Jednáme-li »rozumně«, to pro vás. ', '2K 5:14': 'Nás totiž drží láska Kristova; jsme přesvědčeni, že jeden umřel za všecky, proto všichni zemřeli; ', '2K 5:15': 'a za všecky umřel proto, aby ti, kteří jsou živi, nebyli živi již sami sobě, ale tomu, jenž za ně zemřel a z mrtvých vstal.', '2K 5:16': 'A tak my od nynějška neznáme nikoho po stránce tělesné; kdysi jsme znali také Krista po stránce tělesné, ale nyní již ho tak neznáme. ', '2K 5:17': 'Kdo je v Kristu, je nové stvoření. Všecko staré pominulo, hle, stalo se novým. ', '2K 5:18': 'Všecko pak pochází z Boha, jenž nás s sebou smířil skrze Krista a nám svěřil službu, zvěstovati to smíření; ', '2K 5:19': 'neboť Bůh to byl, jenž Kristem smiřoval svět s sebou a nepočítal lidem jejich přestupky a v nás vložil slovo o smíření.', '2K 5:20': 'Jsme tedy posly pro Krista, jako by vás Bůh skrze nás napomínal; pro Krista prosíme: smiřte se s Bohem. ', '2K 5:21': 'Toho, který nepoznal hříchu, za nás učinil hříchem, abychom se my stali Boží spravedlností v něm.', '2K 6:1': 'Jako Boží spolupracovníci napomínáme vás: neberte milosti Boží na prázdno! ', '2K 6:2': 'Vždyť praví: »V čas vítaný jsem tě vyslyšel, v den spásy přispěl jsem ti na pomoc.« Hle, nyní je čas svrchovaně vítaný, hle, nyní jsou dny spásy. ', '2K 6:3': 'Nikomu neklademe do cesty žádné překážky, aby naše služba neupadla v podezření. ', '2K 6:4': 'Ve všem se prokazujeme jako Boží služebníci, v mnohé trpělivosti, v tísních, v nouzích, v úzkostech, ', '2K 6:5': 'v ranách, v žalářích, ve zmatcích, v námahách, v bezesnosti, v postech, ', '2K 6:6': 's čistotou, s poznáním, se shovívavostí, s dobrotou, s Duchem svatým, s nepokryteckou láskou, ', '2K 6:7': 'se slovem pravdy, s mocí Boží, se zbraní spravedlnosti na útok a na obranu, ', '2K 6:8': 'se slávou i s potupou, s pomluvou i s pochvalou, jako »svůdcové«, ale přece pravdiví, ', '2K 6:9': 'jako »neznámí«, a přec uznávaní, jako umírající, a přece – hle – živí, jako trestaní, a přece nepopravení, ', '2K 6:10': 'jako zarmoucení, a přece vždycky se radující, jako chudí, a přece mnohé obohacující, jako nic nemající, a přece mající vše zabráno.', '2K 6:11': 'Všecko jsme vám, Korintští, otevřeně pověděli, »naše srdce je široké«; ', '2K 6:12': 'nejste v nás stísněni, ale jste stísněni v svém nitru. ', '2K 6:13': 'Odplaťte stejné stejným – mluvím k vám jako k dětem –: ukažte i vy širokost.', '2K 6:14': 'Nezapřahejte se do cizího jha s nevěrci, vždyť co má společného spravedlnost a nepravost? Jaký může býti styk mezi světlem a tmou? ', '2K 6:15': 'Jaký souzvuk mezi Kristem a Beliálem? Jaké dělení mezi věřícím a nevěrcem? ', '2K 6:16': 'Jaká shoda mezi chrámem Božím a modlami? My přece jsme chrám Boha živého, jako řekl Bůh: »Budu v nich přebývati a mezi nimi se pohybovati, budu jejich Bohem a oni budou mým lidem.« ', '2K 6:17': 'Proto vyjděte z jejich společnosti a oddělte se – praví Pán –, nečistých věcí se nedotýkejte, a já vás přijmu, ', '2K 6:18': 'budu vám otcem, a vy mi budete syny a dcerami,« praví Pán vševládný.', '2K 7:1': 'Poněvadž tedy máme tyto sliby, milovaní, očisťme se od každé poskvrny tělesné i duchovní, provádějme až do konce své posvěcení v bázni Boží.', '2K 7:2': 'Pojměte nás do sebe. Nikomu jsme neublížili, nikoho nezahubili, nikoho neošidili. ', '2K 7:3': 'Toto nepravím, abych vás odsoudil. Vždyť jsem již dříve řekl, že jste v našem srdci až do společné smrti i na společný život. ', '2K 7:4': 'Mám k vám úplnou důvěru, velmi se vámi chlubím, jsem pln potěšení, oplývám radostí přes veškerou naši tíseň.', '2K 7:5': 'Vždyť, když jsme přišli do Macedonie, nedostalo se nám žádné tělesné úlevy, ale ve všem jsme měli tíseň: zevně boje, vnitřně strachy. ', '2K 7:6': 'Ale Bůh, který těší ponížené, potěšil i nás příchodem Titovým; ', '2K 7:7': 'a nejen příchodem, nýbrž i potěšením, kterým jste vy jej potěšili; neboť nám mohl vypravovati o vaší touze po nás, o vaší starosti, o vašem horlivém zájmu o mne, takže to zvýšilo mou radost. ', '2K 7:8': 'Jestliže jsem vás v svém listě i zarmoutil, nelituji toho, třebas jsem toho litoval, neboť vidím, že onen list vás, byť i jen na chvíli, zarmoutil –', '2K 7:9': 'nyní se raduji, ne proto, že jste byli zarmouceni, ale že jste byli zarmouceni ku pokání. Byli jste zarmouceni ve smyslu Božím, a proto jste od nás v ničem neutrpěli škody. ', '2K 7:10': 'Zármutek ve smyslu Božím působí zajisté pokání k spáse, a toho není třeba litovati; zármutek ve smyslu světa ovšem působí smrt. ', '2K 7:11': 'Hle, jakou ve vás tento zármutek ve smyslu Božím způsobil rozhodnost, ano, jakou obranu, jaké rozhořčení, jakou bázeň, jakou touhu, jakou horlivost, jaké potrestání. Veskrze jste se prokázali v té věci nevinnými. ', '2K 7:12': 'Když jsem vám psal, nepsal jsem k vůli tomu, který se dopustil křivdy, ani k vůli tomu, komu bylo ukřivděno, ale proto, aby se u vás projevila vaše rozhodnost pro nás před Bohem. ', '2K 7:13': 'Z toho máme potěšení. Nad osobní potěšení ještě více jsme se zaradovali z radosti Titovy, protože jeho duch ze všeho u vás došel klidu; ', '2K 7:14': 'jestliže jsem se před ním vámi nějak pochlubil, nebyl jsem zahanben, ale jako všecko, co jsem vám řekl, bylo pravdivé, tak i mé pochlubení vámi před Tilem se osvědčilo pravdivým. ', '2K 7:15': 'Jeho srdce je vám ještě víc nakloněno, když si vzpomíná, jak jste všichni byli poslušní a jak jste jej přijali s bázní a strachem. ', '2K 7:16': 'Mám radost, že na vás ve všem mohu spoléhati.', '2K 8:1': 'Rád bych vám, bratří, uvedl ve známost milost Boží, které se dostalo církvím v Macedonii: ', '2K 8:2': 'v mnohých tísnivých zkouškách zakusili hojnost radosti, a jejich hluboká chudoba se rozhojnila v bohatství štědrosti. ', '2K 8:3': 'Vydávám jim svědectví, že dali podle možnosti, ano nad možnost z vlastního podnětu ', '2K 8:4': 'a naléhavě nás prosili o tuto milost a účast v pomoci svatým, ', '2K 8:5': 'víc než jsme se nadáli, ano dali sami sebe napřed Pánu a pak z vůle Boží i nám. ', '2K 8:6': 'Proto jsme vybídli Tita, aby, jako dříve začal, tak i dokonal u vás přípravy k témuž činu milosti. ', '2K 8:7': 'Nuže, jako se hojně osvědčujete ve všem, ve víře, v slovu, v poznání, ve vší rozhodnosti a v lásce k nám, osvědčte se také v tomto činu milosti.', '2K 8:8': 'Nepravím to ve smyslu rozkazu, ale chtěl bych rozhodností jiných zkusiti, zda také vaše láska je upřímná. ', '2K 8:9': 'Vždyť znáte milost našeho Pána Ježíše Krista, že, ač byl bohatý, pro vás se stal chudým, abyste vy zbohatli jeho chudobou. ', '2K 8:10': 'Dávám vám v tom jen svou radu, to jest vám prospěšno. Když jste nejen činem, ale i vůlí již předem začali od loňska, ', '2K 8:11': 'nyní dokončete skutkem; jako jste měli ochotu chtíti, tak i dokončete podle toho, co máte. ', '2K 8:12': 'Neboť, kde jest ochota, je vítána podle míry toho, co kdo má; více se nežádá. ', '2K 8:13': 'Nejde o to, aby se jiným ulehčilo, a vy abyste měli tíseň; ale má nastati vyrovnání: ', '2K 8:14': 'v čem vy nyní máte nadbytek, to má pomoci jejich nedostatku, aby zase také jejich nadbytek pomohl vašemu nedostatku; tak nastane vyrovnání, ', '2K 8:15': 'jak je psáno: »Kdo měl mnoho, tomu nepřebývalo, a kdo měl málo, neměl nedostatku.«', '2K 8:16': 'Díky Bohu, který dává do srdce Titova stejný rozhodný zájem o vás. ', '2K 8:17': 'Přijal totiž mé vybídnutí, ano stal se ještě rozhodnějším a z vlastního podnětu odešel k vám. ', '2K 8:18': 'Spolu s ním jsme poslali bratra, který je ve všech církvích proslaven svou prací pro evangelium; ', '2K 8:19': 'ale nejen to: byl od církví zvolen a doprovází nás při tomto činu milosti, které sloužíme, k slávě samého Pána a podle našeho přání; ', '2K 8:20': 'máme se totiž na pozoru, aby nás nikdo neměl v podezření při tomto hojném daru, kterým přisluhujeme. ', '2K 8:21': 'Myslíme totiž předem na to, aby všecko bylo krásné nejen před Pánem, ale i před lidmi. –', '2K 8:22': 'Spolu s nimi jsme poslali také našeho bratra, o kterém jsme se již často a ve mnohém přesvědčili, že má rozhodný zájem, a nyní ještě mnohem rozhodnější, poněvadž k vám má naprostou důvěru. ', '2K 8:23': 'Co se týče Tita, je to můj společník a spolupracovník o vás; co se týče našich bratří, jsou to poslové církví, sláva Kristova.', '2K 8:24': 'Dejte jim tedy důkaz své lásky a našeho chlubení vámi přede všemi církvemi.', '2K 9:1': 'O této službě lásky, kterou konáme pro svaté, je zbytečno vám psáti více; ', '2K 9:2': 'vždyť znám vaši ochotu a chlubím se vámi před Macedonskými, že Řecko jest již od loňska připraveno. Vaše horlivost povzbudila většinu jich k závodu. ', '2K 9:3': 'Přes to posílám bratří, aby naše chlubení vámi nebylo prázdným slovem v tomto případě. Řekl jsem, že jste připraveni; ', '2K 9:4': 'až se mnou přijdou Macedonští, ať vás nenaleznou nepřipraveny; musili bychom se styděti my, a tím více vy, za tu věc. ', '2K 9:5': 'Pokládali jsme tedy za nutné, vybídnouti bratří, aby k vám šli napřed a předem připravili váš slíbený požehnaný čin, aby byl pohotově právě jako požehnaný čin a nejevil se jako lakomost. ', '2K 9:6': 'Míním toto: Kdo rozsévá skoupě, skoupě bude i sklízeti, kdo však rozsévá požehnaně, požehnaně bude také sklízeti.', '2K 9:7': 'Každý ať dá, jak si umínil v srdci, ne s lítostí nebo z donucení. Vždyť Bůh miluje toho, kdo dává radostně. ', '2K 9:8': 'Bůh pak je mocen rozhojniti všecku milost na vás, abyste ve všem vždycky měli veškerý dostatek, ano nadbytek, ke každému dobrému skutku, ', '2K 9:9': 'jak psáno: »Rozsypal, dal nuzným; jeho spravedlnost trvá na věky.« ', '2K 9:10': 'Ten, který poskytuje sémě rozsévačovi a chléb k jídlu, poskytne a rozmnoží i vám osení a dá vzrůst plodům vaší spravedlnosti; ', '2K 9:11': 'budete obohaceni ve všem, abyste mohli upřímně dávati a tak mým prostřednictvím působiti u lidí vděčnost k Bohu. ', '2K 9:12': 'Vždyť poskytnutí této služby nejen doplňuje nedostatky svatých, ale rozhojňuje se mnohými díky Bohu. ', '2K 9:13': 'Osvědčením v této pomocné službě přispíváte k oslavě Boha za to, že jste se opravdu podřídili evangeliu Kristovu, jež vyznáváte, a že se upřímně sdílíte s nimi a se všemi; ', '2K 9:14': 'modlí se za vás a touží po vás pro nesmírnou milost Boží, která je na vás patrná. ', '2K 9:15': 'Díky Bohu za jeho nevýslovný dar!', '2K 10:1': 'Já, Pavel, osobně vás napomínám pro mírnost a laskavost Kristovu; jsem sice ,tváří v tvář pokorný’ u vás, ale ,když jsem vzdálen, bývám k vám smělý’. ', '2K 10:2': 'Ale prosím vás, abych, až přijdu, nemusil býti ,smělý’ v té jistotě, jíž se, myslím, mohu odvážiti na některé, kteří myslí, že žijeme ,tělesně’. ', '2K 10:3': 'Ano, žijeme v těle, ale vedeme boj nikoli tělesně; ', '2K 10:4': 'zbraně našeho boje nejsou zbraně tělesné, ale božsky mocné bořiti pevnosti; boříme rozumové úvahy, ', '2K 10:5': 'každou povýšenost, která se zdvíhá proti poznání Boha, všecky myšlenky činíme zajatci, aby se daly v poslušnost Kristu; ', '2K 10:6': 'jsme připraveni stihnouti trestem každou neposlušnost, jakmile se vaše poslušnost stane plnou.', '2K 10:7': 'Hledíte na to, co je před očima zjevné. Někdo je přesvědčen, že je »Kristův«; ať si jen znova uváží, že jako on, tak i my jsme Kristovi. ', '2K 10:8': 'I kdybych se snad sebe víc ,chlubil’ svou plnou mocí, kterou Pán dal k vašemu vybudování, a ne k zboření, nebudu zahanben, ', '2K 10:9': 'aby se nezdálo, jako bych vás chtěl svými listy strašit. ', '2K 10:10': 'Beztoho říkají: „Jeho listy jsou tvrdé a přísné, ale když je osobně přítomen, je slaboch a jeho řeč neznamená nic.“', '2K 10:11': 'Takový člověk ať uváží, že, jací jsme v slovu skrze listy, když jsme nepřítomni, takoví budeme také v činu, až budeme přítomni. ', '2K 10:12': 'Neodvažujeme se totiž počítati nebo přirovnati se k lidem, kteří sami sebe doporučují; vždyť oni se nerozumně měří sami sebou a přirovnávají se sami k sobě.', '2K 10:13': 'Ale my se nechlubíme do nesmírna, nýbrž jen podle měřítka přídělu, které nám vyměřil Bůh, totiž přijíti až i k vám. ', '2K 10:14': 'Neroztahujeme se, jako bychom k vám nebyli směli přijíti; vždyť jsme i k vám přišli první s evangeliem Kristovým; ', '2K 10:15': 'nechlubíme se do nesmírná na poli cizí práce, ale máme naději, že vzrůstem vaší víry mezi vámi se rozšíříme podle svého přídělu v rozsahu ještě větším ', '2K 10:16': 'a budeme moci kázati evangelium v krajinách vzdálenějších, a nemusíme se chlubiti tím, co jest již hotovo na cizím přídělu. ', '2K 10:17': '»Kdo se chlubí, ať se chlubí v Pánu«. ', '2K 10:18': 'Vždyť ne ten, kdo sám sebe doporučuje, jest osvědčený muž, nýbrž ten, koho doporučuje Pán. ', '2K 11:1': 'Přál bych si, abyste snesli trochu mé ,nerozumnosti’. Jen mě snášejte! ', '2K 11:2': 'Vždyť na vás žárlím, ale má žárlivost je žárlivost Boží; připravil jsem si vás, abych vás jako čistou pannu zasnoubil jedinému muži, Kristu; ', '2K 11:3': 'bojím se však, aby se vaše myšlenky nezkazily a neuchýlily od upřímné náklonnosti ke Kristu, jako had oklamal Evu svou chytrostí. ', '2K 11:4': 'Přijde-li kdo a káže jiného Krista, než jsme my kázali, nebo přijímáte-li jiného ducha, než jste dříve přijali, nebo jiné evangelium, než jste dostali, to krásně snášíte. ', '2K 11:5': 'Já myslím, že nestojím v ničem za těmi ,veleapoštoly’. ', '2K 11:6': 'Jsem sice ,prostý v řeči’, ale ne v poznání, vždyť jsme se vám vůbec ve všem dovedli učinit srozumitelnými.', '2K 11:7': 'Snad jsem chybil, když jsem se pokořil, abyste vy byli povýšeni, že jsem vám zvěstoval evangelium Boží zadarmo. ', '2K 11:8': 'Jiné církve jsem olupoval, bral jsem od nich plat, abych vám mohl sloužiti; ', '2K 11:9': 'i když jsem byl u vás a měl nedostatek, nikomu jsem nepřipadl na obtíž; neboť, čeho se mi nedostávalo, doplnili bratří přišlí z Macedonie. Vůbec jsem se chránil a budu se chránit býti vám břemenem. ', '2K 11:10': 'Jako že je ve mně pravda Kristova, tato má chlouba nebude umlčena v končinách řeckých. ', '2K 11:11': 'Proč? Že vás snad nemiluji? Bůh ví! ', '2K 11:12': 'Ale co činím, budu činiti dál abych odklidil podnět těm, kdo chtějí míti podnět, aby se shledalo, že to, čím se chlubí, konají stejně jako my. ', '2K 11:13': 'To jsou lživí apoštolé, lstiví pracovníci, přestrojující se za apoštoly Kristovy. ', '2K 11:14': 'A není divu. Vždyť se i sám satan přestrojuje za anděla světla. ', '2K 11:15': 'Není tedy nic zvláštního, když se i jeho pomocníci přestrojují za pomocníky spravedlnosti. Ale jejich konec bude takový jako jejich skutky.', '2K 11:16': 'Opakuji: ať mne nikdo nepokládá za ,nerozumného’; jestliže ano, přijměte mě i jako ,nerozumného’, abych se i já mohl trochu pochlubiti. ', '2K 11:17': 'Co říkám, neříkám ve smyslu Páně, ale právě jako ,z nerozumnosti’ v tomto předpokladu chlouby. ', '2K 11:18': 'Když se mnozí chlubí tělesným způsobem, pochlubím se také. ', '2K 11:19': 'Vždyť vy v své ,rozumnosti’ ochotně snášíte ,nerozumné’. ', '2K 11:20': 'Snášíte, když vás někdo zotročuje, vyjídá, obírá, povyšuje se, do tváře vás bije. ', '2K 11:21': 'K své hanbě pravím: v tom jako bychom my opravdu byli ,slabí’. Ale v tom, v čem si někdo troufá – mluvím ovšem v své ,nerozumnosti’ –, já si také mohu troufati. ', '2K 11:22': 'Jsou oni Hebreové? Já také! Izraelští? Já také! Jsou potomci Abrahamovi? Já také! ', '2K 11:23': 'Jsou služebníci Kristovi? – mluvím v přímém »bláznovství«: – Já jsem víc, já se svou hojnější námahou, s hojnějším vězením, s nesčetnými ranami, s častým nebezpečenstvím smrti. ', '2K 11:24': 'Od Židů jsem dostal pětkrát po čtyřiceti ranách bez jedné, ', '2K 11:25': 'třikrát jsem byl bit holí, jednou kamenován, třikrát jsem se ztroskotal, den a noc jsem se zmítal na mořských hlubinách, ', '2K 11:26': 'často na cestách, v nebezpečenstvích na řekách, v nebezpečenstvích od lupičů, v nebezpečenstvích od vlastního národa, v nebezpečenstvích od pohanů, v nebezpečenstvích v městě, v nebezpečenstvích na poušti, v nebezpečenstvích na moři, v nebezpečenstvích mezi lživými bratřími, ', '2K 11:27': 'v námaze a trudu, často beze spánku, v hladu a žízni, často v postu, v zimě a nahotě; ', '2K 11:28': 'kromě zevnějších věcí ještě mé denní naléhavé povinnosti, starost o všecky církve. ', '2K 11:29': 'Kdo kde cítí slabost, abych ji necítil také já? Kde je kdo vydán svodu, aby mne to nepálilo? ', '2K 11:30': 'Když už je nutno chlubiti se, budu se chlubit svou ,slabostí’. ', '2K 11:31': 'Bůh a Otec Pána Ježíše – velebený na věky! – ví, že nelžu. ', '2K 11:32': 'V Damašku místodržitel krále Arety hlídal město Damašek, aby se mne zmocnil, ', '2K 11:33': 'ale byl jsem spuštěn otvorem ve zdi v koši a unikl jsem jeho rukám.', '2K 12:1': 'Když už musí býti ,chlouba’ – ač to není k ničemu –, tedy přistoupím k viděním a zjevením Páně. ', '2K 12:2': 'Znám člověka v Kristu, který před čtrnácti lety – nevím, zdali se to událo v těle či mimo tělo, Bůh ví – byl uchvácen až do třetího nebe. ', '2K 12:3': 'Vím, že tento člověk – stalo-li se to v těle či bez těla, nevím, Bůh ví – ', '2K 12:4': 'byl uchvácen do ráje a vyslechl nevyslovitelná slova, jež člověk nesmí pronésti. ', '2K 12:5': 'Tímto člověkem se budu chlubiti, sebou však se chlubiti nebudu, leda svými slabostmi. ', '2K 12:6': 'Kdybych se chtěl pochlubiti, nebudu ,nerozumný’, neboť bych mluvil pravdu; uskrovňuji se však, aby si někdo nemyslil o mně, že ze sebe dělám víc, než co je na mně vidět a ode mne slyšet. ', '2K 12:7': 'Mých zjevení je nesmírně mnoho; ale abych se nepovyšoval, byl mi dán do těla osten, anděl satanův, aby mě bil do tváře, a tak abych se nepovyšoval. ', '2K 12:8': 'Za to jsem třikrát prosil Pána, aby ode mne odstoupil, ', '2K 12:9': 'ale on mi řekl; »Má milost ti stačí; neboť moc se stává dokonalou v slabosti.« Velmi rád se tedy budu chlubiti spíše svými slabostmi, aby mě zastínila moc Kristova. ', '2K 12:10': 'Proto radostně přijímám slabosti, násilnosti, nouzi, pronásledování, úzkosti, – vše pro Krista; neboť, když jsem ,sláb’, zrovna tehdy jsem ,silný’.', '2K 12:11': 'Tak jsem se stal ,nerozumným’. Vy jste mě k tomu přinutili. Já bych totiž zasluhoval, abych od vás dostal doporučení. Vždyť já nejsem v ničem pozadu za těmi ,veleapoštoly’, i když jsem ,nic’. ', '2K 12:12': 'Znamení apoštola byla u vás vykonána všecka se všelikou trpělivostí skrze znamení, divy a mocné činy. ', '2K 12:13': 'V čem jste tedy byli zkráceni v prospěch jiných církví? Leda tím, že jsem já sám vám nepřipadl na obtíž. Odpusťte mi tuto křivdu!', '2K 12:14': 'Hle, teď již po třetí jsem připraven přijíti k vám. A zas vám nebudu na obtíž. Neboť chci ne vaše peníze, nýbrž vás. Vždyť není slušno, aby děti rodičům skládaly poklady, nýbrž rodiče dětem. ', '2K 12:15': 'Já pak s největší ochotou vynaložím, co mám, ano sám sebe zcela vynaložím pro vaše duše. Když vás tak nadmíru miluji, mám za to sklízeti méně lásky? ', '2K 12:16': 'Ale budiž! Já jsem vás nezatížil. Ale tak tedy jsem byl ,chytrák’ a ,chytil jsem si vás lstí’? ', '2K 12:17': 'Snad jsem vás vykořistil někým z těch, které jsem k vám poslal? ', '2K 12:18': 'Vybídl jsem Tita a spolu s ním poslal ještě jednoho bratra. Vykořistil vás Titus? Nepočínali jsme si ve stejném duchu? Nešli jsme v týchž stopách?', '2K 12:19': 'Dávno si asi myslíte, že se vám ,omlouváme’. Před Bohem v Kristu mluvíme, a to všecko, milovaní, pro vaše vybudování. ', '2K 12:20': 'Bojím se totiž, abych vás snad, až přijdu, neshledal takovými, jakými vás nechci míti, a abyste vy mne neshledali, jakým mne nechcete míti: aby se neukázala řevnivost, žárlivost, hněvy, osobní zaujatost, sváry, pomluvy, našeptávání, nafukování, zmatky. ', '2K 12:21': 'Bojím se, aby mne, až přijdu, můj Bůh zase ve vás nepokořil a abych nemusil naříkati nad mnohými, kteří dříve zhřešili a nekáli se ze své nečistoty, necudnosti a nezřízenosti, kterých se dopustili.', '2K 13:1': 'Jdu k vám tentokráte po třetí. »Každá věc se rozhodne výrokem dvou nebo tří svědků.« ', '2K 13:2': 'Řekl jsem dříve a říkám zase (totiž, když jsem u vás byl po druhé a když nyní jsem nepřítomen) předem těm, kteří před tím zhřešili, a všem ostatním, že, až přijdu zas, nikoho neušetřím. ', '2K 13:3': 'Vždyť toužíte míti osvědčení, že ve mně mluví Kristus; a Kristus k vám není slabý, nýbrž mocný ve vás. ', '2K 13:4': 'Byl sic ukřižován v slabosti, ale živ jest z moci Boží. Tak i my sice v něm jsme ,slabí’, ale budeme s ním živi z moci Boží nad vámi. ', '2K 13:5': 'Zkoumejte sami sebe, zdali jste ve víře, osvědčujte se sami. Což nerozeznáváte sami na sobě, že Ježíš Kristus je ve vás? – leda že jste se snad neosvědčili. ', '2K 13:6': 'Doufám však, že poznáte, že my neosvědčeni nejsme. ', '2K 13:7': 'Modlíme se k Bohu, abyste se nedopustili ničeho zlého, ne abychom se my jevili osvědčenými, ale abyste vy konali dobro, i když bychom se ukázali neosvědčenými. ', '2K 13:8': 'Vždyť nic nedokážeme proti pravdě, nýbrž jen pro pravdu. ', '2K 13:9': 'Máme radost z toho, když my jsme ,slabí’, jen když vy jste ,mocní’. Za to se i modlíme, za vaše zdokonalení. ', '2K 13:10': 'Proto píši toto, nepřítomen, abych, až budu přítomen, nemusil s vámi jednati příkře podle plné moci, kterou mi Pán dal k budování, a ne k boření.', '2K 13:11': 'Na konec, bratří, mějte se dobře, zdokonalujte se, přijímejte napomenutí, buďte stejného smýšlení, zachovávejte pokoj, a Bůh lásky a pokoje bude s vámi. Pozdravte se vespolek svatým polibkem. ', '2K 13:12': 'Pozdravují vás všichni svatí.', '2K 13:13': 'Milost Pána Ježíše Krista, láska Boží a účast Ducha svatého se všemi vámi! '}