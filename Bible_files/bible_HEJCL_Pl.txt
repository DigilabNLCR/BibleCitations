{'Pl 1:1': 'Alef – Ach, jak opuštěno sedí (tu) město, plné (kdysi) lidu; jako by ovdověla paní národů; kněžna nad zeměmi octla se v porobě!', 'Pl 1:2': 'Beth – Bolestně pláče (celé) noci, slzy (kanou) jí po lících; není, kdo by potěšil ji ze všech jejích milců; všichni přátelé pohrdli jí, jsou z nich nepřátelé.', 'Pl 1:3': 'Ghimel – Útlak přiměl Judu, by se vystěhoval, poroba tuhá; sídlí mezi pohany, aniž nalézá klidu; všichni, kdož hnali se za ním, drží ho v úzkých.', 'Pl 1:4': 'Daleth – Cesty k dceři Sionské truchlí, neb nikdo na slavnost nejde; všecky brány její jsou pobořeny, kněžstvo její vzdychá, panny její špinavé jsou, ona sama jest hořkostí zdrcena.', 'Pl 1:5': 'He – Hlavou její stal se nepřítel, odpůrci její zbohatli; neboť Hospodin (rozsudek) vyřkl nad ní pro množství nepravostí jejích; dítky její odehnal do zajetí mučitel před sebou.', 'Pl 1:6': 'Vau – Vystěhovala se z dcery Sionské všecka její krása; knížata její jsou jako berani, (kteří) nenašli pastvy; odešli vysíleni před tím, jenž hnal je.', 'Pl 1:7': 'Zain – Zabývá se dcera Jerusalemská vzpomínkami na dny své tísně a bloudění (svého), [na všecky své rozkoše, jež mívala ode dnů dávných] kdy padal lid její pod rukou nepřítele, nemaje pomocníka; nepřítel se na ni díval a smál se sobotám jejím.', 'Pl 1:8': 'Heth – Chybila, chybila dcera Jerusalemská, proto stala se tulačkou; všichni ctitelé její pohrdli jí, ježto spatřili její hanbu; ona pak vzdychá a odvrací se.', 'Pl 1:9': 'Teth – Skvrny viděti jí na nohou, nedbala své budoucnosti; klesla ku podivu, nemá těšitele. „Shlédni, Hospodine, na mou bídu, neboť nepřítel se vypíná!"', 'Pl 1:10': 'Iod – Nepřítel vztáhl svou ruku na všecky poklady její; ano, viděla, kterak pohané vcházejí do svatyně její, ti, jimžto jsi zakázal vstoupiti do tvé obce.', 'Pl 1:11': 'Kaf – Všecek lid její vzdychá, a hledá chleba; dává všecky skvosty za pokrm, aby zachránil život. „Shlédni, Hospodine, a považ, kterak jsem opovržena!"', 'Pl 1:12': 'Lamed – „Ó vy všichni, kteří (kolem) jdete cestou, pohleďte a vizte, je-li bolest jako bolest má, neboť jak vinici obral mne Hospodin – tak byl vyhrožoval – v den svého horoucího hněvu.', 'Pl 1:13': 'Mem – Metl shůry oheň do mých kostí, a pokáral mě; rozestřel síť mým nohám, naznak mě zvrátil; učinil, že jsem zpustlá, celý den žalem mořená.', 'Pl 1:14': 'Nun – Nebyla jsem ušetřena jha mých nepravostí, ruka jeho upletla je, vložila je na mou šíji; zlomena je (tím) síla má; Hospodin vydal mě do ruky, pod níž nelze mi vstáti.', 'Pl 1:15': 'Samech – Odňal všecky junáky moje Hospodin z mého lůna; ohlásil na mne svátek, by potřel mé jinochy; jako v lisu zdeptal Hospodin pannu, Judovu dceru.', 'Pl 1:16': 'Ain – Proto hořekuji a mé oko rozplývá se v slzách; jeť daleko ode mne těšitel, jenž by mi zachránil život; děti mé zahynuly, ježto se nepřítel zmohl."', 'Pl 1:17': 'Fe – „Siónská dcera vztahuje své ruce nemajíc, kdo by ji potěšil; poslal Hospodin na Jakoba nepřátele z okolí jeho; Jerusalemská dcera jest mezi nimi jako žena pokálená krvotokem."', 'Pl 1:18': 'Sade – „Spravedlivý jest Hospodin, neb jsem slovu jeho vzdorovala. Slyšte to, prosím, všichni národové, a vizte mou bolest! Dívčí i chlapecká mládež moje odešla do zajetí.', 'Pl 1:19': 'Kof – Volala jsem na své milovníky, ti však zklamali mě; kněží a starší moji ve městě zumírali, když se sháněli po chlebě, aby život zachránili.', 'Pl 1:20': 'Res – Popatř, Hospodine, jak jest mi úzko, vnitřnosti třesou se mně; srdce v nitru převrací se mně, jak jsem plna hoře; na ulici vraždí meč a v domech smrt jiná.', 'Pl 1:21': 'Sin – Slyšeti jest, kterak vzdychám, není však, kdo by mne potěšil; všichni moji nepřátelé vědí o mé bídě, jásají, žes ty to učinil. Přived den potěšení, kdy bude jim jako mně jest!', 'Pl 1:22': 'Thau – Zloba jejich všecka před tebe se dostav, a jako vinici je ober, jako jsi mne obral pro všecky nepravosti mé; neboť mnoho jest mých vzdechů, a mé srdce zármutkem zchřadlo."', 'Pl 2:1': 'Alef – Ach, jak mrákotu zastřel Hospodin v svém hněvu Sionskou dceru; svrhl s nebe na zemi slávu Israelovu, nevzpomněl si na podnož svých nohou v den svého hněvu.', 'Pl 2:2': 'Beth – Strhl Hospodin bez milosti všecky krásy Jakobovy; zbořil ve svém hněvu hradby panny Judské; srazil k zemi, znesvětil království i knížata jeho.', 'Pl 2:3': 'Ghimel – Zlomil v žáru svého hněvu všecku sílu Israelovu, vztáhl zpět svou pravici před nepřítelem, zapálil v Jakobovi plamen ohně kolem dokola zžírajícího.', 'Pl 2:4': 'Daleth – Natáhl luk svůj jako nepřítel, mávl svou pravicí jako protivník, a zbil vše, co lahodilo oku v stánku dcery Sionské; vylil jako oheň hněv svůj . . .', 'Pl 2:5': 'He – Z Hospodina stal se jakoby nepřítel, svrhl Israele, svrhl všecky jeho zdi, rozmetal tvrze jeho, a nakupil na dceru Judskou ponížení a pokoření.', 'Pl 2:6': 'Vau – Zpustošil jako zahradu stan svůj, zbořil svou svatyni; uvedl v zapomenutí Hospodin na Sionu svátek i sobotu; v žáru hněvu svého dal na potupu krále i kněze.', 'Pl 2:7': 'Zajin – Zapudil Hospodin svůj oltář, do klatby dal svatyni svou; vydal v ruku nepřítele zdi jejich věží; hlučeli (nepřátelé) v domě Hospodinově jako o slavnosti.', 'Pl 2:8': 'Heth – Hospodin se ustanovil na tom, že zbortí zeď dcery Sionské; natáhl měřidlo svoje, a neodvrátil od zhouby své ruky; i kvílilo předezdí a nejinak zeď rozmetaná.', 'Pl 2:9': 'Teth – Propadly se do země její brány, zničil, polámal závory její; král a knížata její mezi pohany jsou, není právního řádu; proroci její nedostávají vidění od Hospodina.', 'Pl 2:10': 'Jod – Sedí na zemi zmlklí starší Sionské dcery; posypaly popelem své hlavy, žínice mají kol beder; svěsily hlavu k zemi Jerusalemské panny.', 'Pl 2:11': 'Kaf – „Od slzení chřadnou mi oči, útroby chvějí se mně, vnitřnosti mi na zemi plynou pro pohromu dcery lidu mého, kdyžtě hyne dítě i kojenec na ulicích města.', 'Pl 2:12': 'Lamed – (Kdyžtě) říkají svým matkám: „Kde jest chléb a víno?", kdyžtě hynou jako poranění na ulicích města, kdyžtě vydechují duše v lůně svých matek."', 'Pl 2:13': 'Mem – Komu mám tě přirovnati, komu připodobnit, Jerusalemská dcero, s kým tě mám na roveň postaviti, bych tě potěšil, panenská dcero Sionská? Jeť jako moře veliká pohroma tvá, kdož tě zhojí?', 'Pl 2:14': 'Nun – Tvoji proroci vydávali ti za vidění klam a mam, neodhalovali tvých nepravostí, aby tě k pokání vyzývali; vydávali ti za vidění výroky na klam, abys vyhnána byla.', 'Pl 2:15': 'Samech – Tleskají nad tebou rukama všichni, kteří jdou cestou; sípějí a hlavou pokyvují nad dcerou Jerusalemskou: To-li jest – říkají – to město, „koruna krásy", rozkoš všeho světa?', 'Pl 2:16': 'Pe – Otvírají na tebe svá ústa všickni nepřátelé tvoji; sípějí a skřípějí zuby říkajíce: „Shltli jsme ji! Ejhle, toť je den ten, jehož jsme čekali, dožili jsme se (ho), vidíme (jej)."', 'Pl 2:17': 'Ain – Učinil Hospodin, na čem byl se ustanovil, splnil řeč svou, kterou byl dávno vzkázal, zkázu seslal bez milosti, radost dal z tebe nepříteli, zdvihl čelo tvých protivníků.', 'Pl 2:18': 'Sade – Křič srdce jejich k Hospodinu na zdech Sionské dcery! Ať jak potok tekou ti slzy dnem i nocí; nepopřej si odpočinku, ať neustává zřítelnice oka tvého!', 'Pl 2:19': 'Kof – Nuže, hlasitě volej v noci, na počátku každé hlídky, vylévej jako vodu své srdce před tváří Páně, pozdvihuj k němu své ruce za život svých dětí, [které hynou hladem na rozích všech ulic].', 'Pl 2:20': 'Res – „Pohleď, Hospodine, a popatř, koho jsi tak obral! Což mají ženy jísti své plody, děti, jež chovaly ve svých dlaních? Což má zabit býti ve svatyni Páně kněz i prorok?', 'Pl 2:21': 'Sin – Leží na zemi venku chlapec i stařec; panny mé i mládenci moji padli mečem; pobil jsi (je) v den hněvu svého zbils (je) bez milosti.', 'Pl 2:22': 'Tau – Povolal jsi jako na svátek ty, kteří by na postrach mi byli, se všech stran; a nebylo v den Hospodinova hněvu, kdo by utekl, kdo by zůstal; ty, jež jsem odchovala a vyživila, ty můj nepřítel vyhladil."', 'Pl 3:1': 'Alef – Já jsem (ten) muž, jenž zakusil, co jest bída, metlou jeho hněvu,', 'Pl 3:2': 'Alef – Mne zahnal, zavedl do tmy, ve které není světla.', 'Pl 3:3': 'Alef – Toliko na mne opět a opět obrací ruku svou celý den.', 'Pl 3:4': 'Beth – Učinil, že se scvrkla má kůže i maso, rozdrtil mi kosti.', 'Pl 3:5': 'Beth – Nakupil kolem mne, obsypal mne žlučí a svízelem.', 'Pl 3:6': 'Beth – Do temnot mne usadil jako věčně mrtvé.', 'Pl 3:7': 'Ghimel – Postavil proti mně se všech stran zeď, že nemohu uniknouti, utáhl mé pouto.', 'Pl 3:8': 'Ghimel – Ano i když volám a prosím, nepřipouští modlitby mé.', 'Pl 3:9': 'Ghimel – Zazdil cesty mé kvádry, stezky mé vyvrátil.', 'Pl 3:10': 'Daleth – Byl mi jako medvěd číhající, jako lev na čekané.', 'Pl 3:11': 'Daleth – Sehnal mne s cesty, a rozsápal mě; zahubil mě.', 'Pl 3:12': 'Daleth – Natáhl luk svůj a postavil si mě za terč šípů.', 'Pl 3:13': 'He – Vystřílel do mých ledví střely svého toulu.', 'Pl 3:14': 'He – Stal jsem se posměchem všemu lidu svému, písničkou jejich celý den.', 'Pl 3:15': 'He – Nasytil mě hořkostmi, opojil mě pelyňkem.', 'Pl 3:16': 'Vau – Kázal mi. na křemení zuby si lámat, zasypal mne popelem.', 'Pl 3:17': 'Vau – Vzdálena jest duše má od štěstí, zapomněl jsem, co jest blaho.', 'Pl 3:18': 'Vau – I řekl jsem si: „Veta jest po mně, a po mé naději v Hospodina!"', 'Pl 3:19': 'Zain – Rozpomeň se na mou bídu a mé zavržení, na (ten) pelyněk a žluč!', 'Pl 3:20': 'Zain – Ustavičně mám to na paměti, takže chřadne ve mně má duše.', 'Pl 3:21': 'Zain – Co (však) na mysli míti a proč doufati budu, je toto:', 'Pl 3:22': 'Heth – Je to hojnost milostí Hospodinových, že není veta po nás; nemáť konce jeho milosrdenství.', 'Pl 3:23': 'Heth – Nová jest každým jitrem; hojná je tvá věrnost.', 'Pl 3:24': 'Heth – Údělem mým jest Hospodin, praví má duše, proto budu v něho doufat.', 'Pl 3:25': 'Teth – Dobrotivý jest Hospodin těm, kteří doufají v něho, duši, která ho hledá.', 'Pl 3:26': 'Teth – Dobře jest čekati mlčky na pomoc Boží.', 'Pl 3:27': 'Teth – Dobře jest muži, nese-li jařmo od svého mládí.', 'Pl 3:28': 'Jod – Sedí v samotě a mlčí; kdyžtě na něho je vložil.', 'Pl 3:29': 'Jod –Klade ústa svá do prachu, snad (ještě) naděje zbývá.', 'Pl 3:30': 'Jod – Nastavuje líce tomu, kdo ho bije, dává se nasytit potupami.', 'Pl 3:31': 'Kaf – Neboť nezavrhuje na věky Hospodin.', 'Pl 3:32': 'Kaf – Ano, zavrhne-li koho, smiluje se (zase) podle množství svého milosrdenství.', 'Pl 3:33': 'Kaf – Vždyť neponižuje pro svou rozkoš, nezavrhuje člověka.', 'Pl 3:34': 'Lamed – Aby pod nohama deptáni byli všichni zajatci (té oné) země,', 'Pl 3:35': 'Lamed – aby ukřivděno bylo právu člověkovu před tváří Nejvyššího.', 'Pl 3:36': 'Lamed – aby na rub obrácena byla pře člověkova – (to vše) Hospodin chce.', 'Pl 3:37': 'Mem – Kdo může poručit, aby se co stalo, nepřikáže-li (toho) Hospodin?', 'Pl 3:38': 'Mem – Zda z úst Nejvyššího nevychází jak zlé tak i dobré?', 'Pl 3:39': 'Mem – Proč reptá člověk, pokud žije, smrtelník pro (tresty za) své hříchy?', 'Pl 3:40': 'Nun – Pilně zpytujme své mravy, zkoumejme (je), a navraťme se k Hospodinu!', 'Pl 3:41': 'Nun – Zdvíhejme svá srdce i ruce k Pánu, k nebesům!', 'Pl 3:42': 'Nun – My jsme bezbožně činili, a k hněvu (tě) popudili; proto jsi ty neúprosný.', 'Pl 3:43': 'Samech – Tys obestřel se hněvem a stíhal jsi nás; zbil jsi nás bez milosti.', 'Pl 3:44': 'Samech – Postavils před sebe oblak, aby modlitba nepronikla.', 'Pl 3:45': 'Samech – Vyvrhelem a opovržením učinils mne mezi národy.', 'Pl 3:46': 'Fe – Otevřeli na nás ústa svoje všichni nepřátelé.', 'Pl 3:47': 'Fe – Hrůza a osidlo jest náš úděl, zpustošení a zkáza.', 'Pl 3:48': 'Fe – Proudy vod roní mé oko nad zkázou dcery lidu mého.', 'Pl 3:49': 'Ain – Oko mé se trápí ustavičně, ježto není úlevy,', 'Pl 3:50': 'Ain – až popatří a shlédne Hospodin s nebe.', 'Pl 3:51': 'Ain – Oko mé k smrti mne mučí pro všecky dcery města mého.', 'Pl 3:52': 'Sade – Štvali mne, chtěli mne chytiti jako ptáka ti; kteří nevrazí na mne bez důvodu.', 'Pl 3:53': 'Sade – Padl do jámy můj život, položili kámen na mne.', 'Pl 3:54': 'Sade – Proudily mi nad hlavou vody, řekl jsem (si): „Veta jest po mně!"', 'Pl 3:55': 'Kof – Vzýval jsem jméno tvé, Hospodine, z hlubin jámy.', 'Pl 3:56': 'Kof – Slyšel jsi hlas můj: „Neodvracej ucha svého od mých vzdechů, od mého volání!"', 'Pl 3:57': 'Kof – Tys přiblížil se v den ten, kdy jsem tě vzýval, řekl jsi: „Neboj se!"', 'Pl 3:58': 'Res – Tys ujal se, Hospodine, práva mého, vysvoboditeli života mého!', 'Pl 3:59': 'Res – Viděl jsi, Hospodine, bezpráví jejich na mně, zastaň se práva mého!', 'Pl 3:60': 'Res – Viděl jsi všecku mstivost, všecky plány jejich proti mně.', 'Pl 3:61': 'Sin – Slyšel jsi, jak mne tupí, Hospodine, všecky plány jejich proti mně,', 'Pl 3:62': 'Sin – řeči mých protivníků, kterak plány kují proti mně den celý.', 'Pl 3:63': 'Sin – Ať sedí nebo stojí, viz je; já jsem písničkou jejich.', 'Pl 3:64': 'Tau – Odplatíš jim, Hospodine, podle skutků rukou jejich.', 'Pl 3:65': 'Tau – Obestřeš jim srdce, (sešleš na ně) svoje utrpení.', 'Pl 3:66': 'Tau – Budeš je stíhati ve svém hněvu a potřeš je pod nebesy, Hospodine!', 'Pl 4:1': 'Alef – Ach, jak zčernalo zlato, zvrhla se barva nejvzácnější! Rozmetány jsou kameny svaté na rozích všech ulic!', 'Pl 4:2': 'Beth – Sionští synové, ušlechtilí, odění nejčistším zlatem, pokládáni jsou za rovnocenné hliněným nádobám, výrobku rukou hrnčířových!', 'Pl 4:3': 'Ghimel – I obludy obnažují prsy, kojí svá mláďata; – dcera lidu mého jest ukrutná jako pštros na poušti.', 'Pl 4:4': 'Daleth – Jazyk kojenci se lepí žízní na podnebí; maličcí žádají chleba, není však, kdo by (ho) lámal jim.', 'Pl 4:5': 'He – Kteří jídali lahůdky, hynou na ulicích; kteří chováni bývali v purpuru, chápají se kalu.', 'Pl 4:6': 'Vau – Vzrostla tedy nepravost dcery lidu mého nad hřích Sodomy, která vyvrácena byla mžikem oka, bez mávání (lidské) ruky.', 'Pl 4:7': 'Zajin – Bělejší byli knížata její než sníh, leskli se nad mléko, rděli se více než stará slonová kost, krásní nad safír byli.', 'Pl 4:8': 'Heth – Zčernala nad uhel jejich tvář, nelze poznat jich na ulicích; kůže na kostech jim visí, uschla, jest jako dřevo.', 'Pl 4:9': 'Teth – Lépe bylo zbitým mečem než umořeným hladem, kteří uchřadli stráveni byvše nedostatkem plodů země.', 'Pl 4:10': 'Jod – Ruce citlivých žen vařily své děti, byly jim pokrmem za zkázy dcery lidu mého.', 'Pl 4:11': 'Kaf – Vyčerpal Hospodin své rozhořčení, vylil svůj roztrpčený hněv, zapálil oheň na Sionu, i shltal základy jeho.', 'Pl 4:12': 'Lamed – Nevěřili králové země, žádný obyvatel světa, že by mohl vtáhnouti protivník, nepřítel branami jerusalemskými.', 'Pl 4:13': 'Mem – (To) pro hříchy proroků jeho a nepravosti kněží, kteří v něm vylévali krev spravedlivých.', 'Pl 4:14': 'Nun – Bloudili jako slepí po ulicích, krví jsouce poskvrněni, a když nemohli jinak, zdvíhali spodek svého roucha.', 'Pl 4:15': 'Samech – „S cesty, poskvrnění!" volali na ně, „s cesty, vyhněte se, nedotýkejte se!" I mezi pohany byli plísněni, budili rozruch, a lidé říkali: „Nesmí sídlit mezi námi."', 'Pl 4:16': 'Fe – Tvář Hospodinova je rozptýlila, neshledá, již na ně; tváří kněží nedbají, aniž se staršími mají smilování.', 'Pl 4:17': 'Ain – Když jsme ještě stáli, chřadly oči naše touhou po nicotné pomoci; dychtivě jsme hleděli k národu, který (nás) vysvoboditi nemohl.', 'Pl 4:18': 'Sade – Vinou jejich klouzaly nám nohy cestou po ulicích našich, přiblížil se konec náš; naplnily se dny nám stanovené, ano, přišel náš konec.', 'Pl 4:19': 'Kof – Rychlejší byli naši stihatelé nežli orlice pod nebem; po horách stíhali nás, na poušti číhali na nás.', 'Pl 4:20': 'Res – Dech našich úst, pomazaný, pán, jat byl za naše hříchy: (ten) jemuž jsme řekli: „Ve tvém stínu žíti budeme mezi národy."', 'Pl 4:21': 'Sin – (Jen) se raduj a vesel, edomská dcero, která bydlíš v zemi Hus! Také tobě dostane se kalicha, opojena a obnažena budeš.', 'Pl 4:22': 'Tau – Odčiněna je tvá nepravost, Sionská dcero, nedá již, abys odvedena byla; tvou (však) nepravost potrestá, Edomská dcero, odkryje tvé hříchy.', 'Pl 5:1': 'Rozpomeň se, Hospodine, co nás potkalo, popatř a viz naše pohanění.', 'Pl 5:2': 'Dědictví naše dostali cizáci, domy naše cizinci.', 'Pl 5:3': 'Osiřeli jsme, bez otce jsme, matky naše ovdověly.', 'Pl 5:4': 'Vodu svou za peníze pijeme, dříví své za stříbro kupujeme.', 'Pl 5:5': 'Za šíje nás táhnou, unaveným nedávají odpočinku.', 'Pl 5:6': 'Po Egyptě vztáhli jsme ruce, po Assyrii, bychom se nasytili chlebem.', 'Pl 5:7': 'Otcové naši, (kteří) zhřešili, (tu) nejsou, ale my jejich nepravosti neseme.', 'Pl 5:8': 'Otroci panují nad námi, není, kdo by (nás) vytrhl z ruky jejich.', 'Pl 5:9': 'Chléb sobě přinášíme s nebezpečím, že nám život vezme meč pouště.', 'Pl 5:10': 'Kůže naše jako pec jest vypálená od palčivého hladu.', 'Pl 5:11': 'Ženy na Sionu zneuctívali, panny v městech judských.', 'Pl 5:12': 'Knížata rukou (jejich) zvěšena jsou, tváře starších neostýchají se.', 'Pl 5:13': 'Jinochů nedůstojně užívají, chlapci pod dřívím klesají.', 'Pl 5:14': 'Starci vymizeli z bran, mládež ze sborů zpívajících.', 'Pl 5:15': 'Zmizela radost našeho srdce, obrátil se v kvílení rej náš.', 'Pl 5:16': 'Spadla koruna s hlavy naší; běda nám, že jsme zhřešili!', 'Pl 5:17': 'Proto zesmutnělo srdce naše, proto zkalil se nám zrak;', 'Pl 5:18': 'pro horu Sion, že zpustla, (že) lišky po ní rejdí.', 'Pl 5:19': 'Ty přece, Hospodine, na věky chtěl jsi (tam) zůstat, trůn tvůj měl (tam) být od rodu do rodu.', 'Pl 5:20': 'Proč bys. zapomínal na věky na nás, proč bys opouštěl nás na dlouhé doby?', 'Pl 5:21': 'Obrať nás, Hospodine, k sobě, ať se obrátíme, obnov nám bývalé časy!', 'Pl 5:22': 'Ale ty nás venkoncem zavrhuješ, náramně se na nás hněváš.'}