{'1K 1:1': 'Pavel, povolaný za apoštola Krista Ježíše vůlí Boží, a bratr Sostenes ', '1K 1:2': 'církvi Boží, jež jest v Korintě, posvěceným v Kristu Ježíši, povolaným svatým, se všemi, kteří na kterémkoli místě vzývají jméno našeho Pána Ježíše Krista, Pána jejich i našeho.', '1K 1:3': 'Milost vám a pokoj od Boha, našeho Otce, a Pána Ježíše Krista.', '1K 1:4': 'Stále děkuji Bohu za vás pro Boží milost, jež vám byla dána v Kristu Ježíši, ', '1K 1:5': 'že jste v něm byli obohaceni vším, každým slovem i veškerým poznáním, ', '1K 1:6': 'jak mezi vámi bylo utvrzeno svědectví o Kristu, ', '1K 1:7': 'takže nemáte nedostatku v žádném daru milosti a očekáváte zjevení našeho Pána Ježíše Krista. ', '1K 1:8': 'On vás utvrdí až do konce, abyste byli prosti žaloby v den našeho Pána Ježíše Krista. ', '1K 1:9': 'Věrný je Bůh, kterým jste byli povoláni k účastenství jeho Syna, Ježíše Krista, našeho Pána.', '1K 1:10': 'Bratří, napomínám vás jménem našeho Pána Ježíše Krista, abyste všichni mluvili stejně. Ať mezi vámi není roztržek! Buďte utvrzeni v témž smýšlení a v témž názoru. ', '1K 1:11': 'Přátelé Chloini mi totiž o vás, moji bratří, oznámili, že jsou u vás spory. ', '1K 1:12': 'Míním toto: Každý z vás říká, jeden: já jsem Pavlův, druhý: já jsem Apolův, třetí: já jsem Kefův, jiný: já jsem Kristův. ', '1K 1:13': 'Což je Kristus rozdělen? Byl snad Pavel za vás ukřižován nebo byli jste pokřtěni ve jméno Pavlovo? – ', '1K 1:14': 'Děkuji Bohu, že jsem z vás nikoho nepokřtil kromě Krispa a Gaia, ', '1K 1:15': 'aby někdo nemohl říci, že jste byli pokřtěni v moje jméno.', '1K 1:16': 'Pokřtil jsem ovšem také rodinu Štěpánovu; jinak se nepamatuji, že bych byl někoho jiného pokřtil.', '1K 1:17': 'Vždyť mě Kristus neposlal křtít, nýbrž kázat evangelium, a to ne nějakou slovní moudrostí, aby kříž Kristův nebyl zbaven svého obsahu. ', '1K 1:18': 'Slovo o kříži pokládají totiž lidé, kteří jsou odsouzeni k záhubě, za pošetilost, ale nám, kteří jsme určeni k spáse, jest mocí Boží; ', '1K 1:19': 'neboť je psáno: »Zničím moudrost moudrých a zmařím rozum rozumných.«', '1K 1:20': 'Kam se poděli mudrci? Kam znalci zákona? Kam myslitelé tohoto věku? Neproměnil Bůh světské mudrctví v pošetilost? ', '1K 1:21': 'Vždyť, protože svět v Boží moudrosti nepoznal Boha pro samou svou moudrost, rozhodl se Bůh, že spasí věřící pošetilým kázáním. ', '1K 1:22': 'Židé žádají znamení; Řekové hledají moudrost, ', '1K 1:23': 'ale my kážeme Krista ukřižovaného – pro Židy je to urážka, pro pohany pošetilost, ', '1K 1:24': 'ale pro ty, kteří jsou povoláni, ať Židé, ať Řekové, je Kristus Boží moc a Boží moudrost. ', '1K 1:25': 'Neboť, co je u Boha pošetilé, je moudřejší než lidé, a co je u Boha slabé, je silnější než lidé.', '1K 1:26': 'Podívejte se, bratří, na ty, kteří jsou u vás povoláni: není tu mnoho moudrých v lidských očích, ne mnoho mocných, ne mnoho urozených; ', '1K 1:27': 'ale Bůh vyvolil to, co je u světa ,pošetilé’, aby zahanbil ,moudré’, a co jest u světa ,slabé’, vyvolil Bůh, aby zahanbil, co je ,silné’, ', '1K 1:28': 'a co jest u světa ,neurozené’, pohrdané, vyvolil Bůh, ano to, čeho není, aby zmařil, co jest, ', '1K 1:29': 'tak aby se nikdo nemohl chlubiti před Bohem. ', '1K 1:30': 'Z něho vy máte své bytí v Kristu Ježíši, který nám byl od Boha učiněn moudrostí, totiž spravedlností, posvěcením a vykoupením, ', '1K 1:31': 'takže se splnilo, jak je psáno: »Kdo se chce chlubiti, chlub se v Pánu!«', '1K 2:1': 'Také já, když jsem k vám, bratří, přišel, nepřišel jsem zvěstovat vám svědectví o Bohu s vynikající řečí nebo moudrostí; ', '1K 2:2': 'usoudil jsem nevěděti u vás o ničem, leč o Ježíši Kristu, a to Kristu ukřižovaném. ', '1K 2:3': 'Vystupoval jsem u vás v slabosti, ve strachu a v mnohém chvění; ', '1K 2:4': 'má řeč a mé kázání se dálo ne v líbivých slovech moudrosti, nýbrž v důkazu Ducha a moci, ', '1K 2:5': 'aby vaše víra nebyla založena na lidské moudrosti, nýbrž na Boží moci. ', '1K 2:6': 'Také ovšem mluvíme o moudrosti, ale jen mezi lidmi nejvyspělejšími; není to však moudrost tohoto věku, ani moudrost vládců tohoto věku, propadajících zániku, ', '1K 2:7': 'nýbrž mluvíme o tajemné a skryté moudrosti Boží, kterou Bůh před věky určil k naší slávě; ', '1K 2:8': 'této moudrosti nepoznal žádný z vládců tohoto věku, neboť, kdyby ji byli poznali, nebyli by ukřižovali Pána slávy. ', '1K 2:9': 'To jest, o čem je psáno: »Co oko nevídalo, ani ucho neslýchalo,« »co nevstoupilo do lidské mysli,« »co vše připravil Bůh těm, kteří ho milují«. ', '1K 2:10': 'Nám to Bůh zjevil svým Duchem, neboť Duch prozkoumává všecko, i hlubiny Boha. ', '1K 2:11': 'Vždyť u lidí kdo zná nitro lidské, ne-li duch lidský, který je v člověku? Tak ani nitro Boží nezná nikdo, kromě Ducha Božího. ', '1K 2:12': 'My pak jsme přijali ducha ne světa, ale Ducha Božího, abychom chápali, co nám Bůh z milosti udělil. ', '1K 2:13': 'O tom také mluvíme, ale ne slovy, kterým učí lidská moudrost, nýbrž slovy, kterým učí Duch; duchovní věci vykládáme duchovní řečí.', '1K 2:14': 'Člověk jako přírodní bytost neuznává věci Ducha Božího, – to je mu pošetilostí, nemůže toho poznati, poněvadž to se musí rozsuzovati duchovně. ', '1K 2:15': 'Ale duchovní člověk chápe všecko, sám však nemůže býti chápán nikým; ', '1K 2:16': 'neboť »kdo poznal myšlenky Páně tak, aby ho v nich mohl utvrzovati«? Naše myšlenky však jsou myšlenky Kristovy.', '1K 3:1': 'K vám, bratří, jsem nemohl promluviti jako k lidem, kteří jsou plni Ducha, nýbrž jako k lidem tělesným, ano jako k pouhým nemluvňatům v Kristu. ', '1K 3:2': 'Nakrmil jsem vás mlékem, ne pevným pokrmem. Nebyli byste ho snesli, ba ani nyní dosud nemůžete: ', '1K 3:3': 'vždyť jste pořád ještě tělesní. Neboť když je ve vás řevnivost a spor, řekněte sami, zdali nejste tělesní a nežijete až příliš lidsky? ', '1K 3:4': 'Říká-li jeden „já jsem Pavlův“, druhý „já jsem Apolův“, není to až příliš lidské? – ', '1K 3:5': 'Co je Apolos? Co je Pavel? – Jsou jen pomocníci, skrze něž jste dospěli k víře, a to každý, jen pokud mu to Pán udělil. ', '1K 3:6': 'Já jsem zasadil, Apolos zalil, ale Bůh dal vzrůst; ', '1K 3:7': 'tak ani ten, kdo sází, ani ten, kdo zalévá, není nic, ale Bůh, který dává vzrůst. ', '1K 3:8': 'Kdo sází a kdo zalévá, jsou si rovni, každému pak se dostane zvláštní mzdy podle zvláštní vykonané práce. ', '1K 3:9': 'Vždyť jsme Boží spolupracovníci, vy jste Boží pole, Boží stavba. ', '1K 3:10': 'Podle míry Boží milosti, jaká mi byla propůjčena, já jsem jako moudrý stavitel položil základ, jiný na něm staví; každý ať si dá pozor, jak staví. ', '1K 3:11': 'Nikdo sice nemůže položiti základ jiný, než ten, který jest položen, to jest Ježíš Kristus, ', '1K 3:12': 'ale, staví-li kdo na něm zlato, stříbro, drahé kameny, dříví, seno, slámu, ', '1K 3:13': 'dílo každého se stane zřejmým, ukáže je soudný den, neboť tento den se zjevuje v ohni, a oheň přezkoumá dílo každého člověka, jaké je. ', '1K 3:14': 'Přetrvá-li něčí dílo, které vystavěl, dostane se mu mzdy; ', '1K 3:15': 'bude-li něčí dílo spáleno, utrpí škodu; sám pak sice může býti zachráněn, ale jen tak, jako ohněm.', '1K 3:16': 'Nevíte, že jste Boží chrám a že Duch Boží ve vás přebývá? ', '1K 3:17': 'Kdo ničí Boží chrám, toho zničí Bůh; neboť Boží chrám je svatý, a to jste vy.', '1K 3:18': 'Ať nikdo sebe neklame! Myslí-li kdo mezi vámi o sobě, že je »moudrý« v tomto věku, musí se státi »pošetilcem«, aby se stal moudrým, ', '1K 3:19': 'neboť moudrost tohoto světa je před Bohem pošetilostí. Vždyť je psáno: »Chytá moudré do léčky jejich vlastního chytráctví«, ', '1K 3:20': 'a dále: »Pán zná myšlenky moudrých, že jsou plané«.', '1K 3:21': 'Ať se tedy nikdo nechlubí lidmi. Všecko je vaše: ', '1K 3:22': 'Pavel, Apolos, Kefas, svět, život, smrt, přítomnost i budoucnost – všecko je vaše, ', '1K 3:23': 'vy jste Kristovi a Kristus je Boží.', '1K 4:1': 'Proto ať nás každý pokládá za Kristovy služebníky a správce Božích tajemství. ', '1K 4:2': 'Tu se ovšem od správců požaduje jediné, aby každý byl shledán věrným. ', '1K 4:3': 'Mně je maličkostí, abyste mě vy nebo nějaký lidský soud soudili. Já se ani sám nesoudím. ', '1K 4:4': 'Sám si arci nejsem ničeho vědom, ale proto ovšem se nepokládám za spravedlivého; ten, kdo mě posuzuje, jest Pán.', '1K 4:5': 'Proto nic nesuďte předčasně, než přijde Pán; ten také objasní i skrytá tajemství dosud temná a zjeví plány lidského nitra. Tehdy se každému dostane pochvaly od Boha. ', '1K 4:6': 'Toto vše jsem obrátil na sebe a na Apola k vůli vám, bratří, abyste se na nás naučili, co znamená »ne nad to, co je psáno«, a aby nikdo nebyl pyšný na jednoho [vůdce] proti druhému. ', '1K 4:7': 'Vždyť kdo tě činí význačným? Máš vůbec něco, co by nebylo přijatým darem? A když jsi jej přijal, proč se chlubíš, jako bys jej nebyl přijal?', '1K 4:8': 'Máte již, co srdce ráčí; již jste získali bohatství, bez nás jste vešli v království! Kéž byste opravdu byli vešli v království, abychom i my spolu s vámi kralovali! ', '1K 4:9': 'Neboť já myslím, že Bůh nás apoštoly postavil až na konec, jako určené na smrt, až jsme se stali podívanou světu, andělům i lidem. ', '1K 4:10': 'My jsme »pošetilí pro Krista«, ale vy »rozumní v Kristu«; my jsme »slabí«, ale vy »silní«; vy jste »slavní«, my »zneuctění«. ', '1K 4:11': 'Až po tuto chvíli máme hlad a žízeň, chodíme skoro nazí, dostáváme rány, nemáme stálého pobytu, ', '1K 4:12': 'lopotíme se prací vlastních rukou; když nás urážejí, žehnáme, když nás pronásledují, trpíme, ', '1K 4:13': 'když pomlouvají, potěšujeme; zacházejí s námi jako se smetím světa, jsme povrhelem pro všecky až po tuto chvíli. ', '1K 4:14': 'Nepíši vám to, abych vás zahanboval, nýbrž jenom vás kárám jako milované děti; ', '1K 4:15': 'neboť, kdybyste měli deset tisíc vychovatelů v křesťanství, otců mnoho nemáte. Vždyť já jsem se stal vaším otcem v Kristu Ježíši skrze evangelium. ', '1K 4:16': 'Proto vás vybízím: napodobte mne! ', '1K 4:17': 'K témuž cíli posílám Timotea, jenž je mým milovaným a věrným synem v Pánu; on vám připomene cesty, po kterých kráčím v křesťanství, jak učím všude v každé církvi. ', '1K 4:18': 'Někteří u vás zpyšněli, protože k vám nepřicházím;', '1K 4:19': 'ale já k vám brzy přijdu, bude-li to vůle Páně, a přesvědčím se, ne jaké řeči vedou ti nadutí, ale jakou moc projevují. ', '1K 4:20': 'Neboť království Boží nezáleží v řeči, ale v moci. ', '1K 4:21': 'Co chcete? Mám k vám přijíti s holí či s láskou a s duchem mírnosti?', '1K 5:1': 'Proslýchá se vůbec, že je mezi vámi nemravnost, a k tomu i taková, jaká se nevyskytuje ani mezi pohany, totiž že kdosi má ženu svého otce. ', '1K 5:2': 'A vy jste ještě nadutí, místo abyste raději truchleli, aby člověk, jenž spáchal takový čin, byl vyvržen z vaší společnosti. ', '1K 5:3': 'Já sám, tělesně sice vzdálený, ale duchem přítomný, jsem již, jako bych byl přítomen, vydal rozsudek nad člověkem, který se dopustil takového skutku, ', '1K 5:4': 've jménu Pána Ježíše, abyste se shromáždili vy a já v duchu s vámi s mocí našeho Pána Ježíše ', '1K 5:5': 'a vydali takového člověka satanu k tělesné záhubě, aby jeho duch mohl býti zachráněn v soudný den Páně. ', '1K 5:6': 'Vaše chlouba není dobrá. Což nevíte, že kousek kvasu nakvašuje celé těsto? ', '1K 5:7': 'Vyčistěte starý kvas, abyste byli novým těstem; jste přece bez starého kvasu, vždyť Kristus byl obětován jako náš velkonoční beránek. ', '1K 5:8': 'Slavme tedy svátky ne se starým kvasem, kvasem špatnosti a zloby, nýbrž s nekvašeným chlebem čistoty a pravdy.', '1K 5:9': 'V svém listu jsem vám napsal, abyste se nesměšovali s lidmi necudnými; ', '1K 5:10': 'tím nemyslím obecně necudné lidi tohoto světa nebo hrabivé a loupeživé nebo modláře, protože tu byste musili odejíti ze světa; ', '1K 5:11': 'ale nyní vám píši, abyste se vystříhali styku s tak zvaným bratrem, který je necudný nebo hrabivý, modlář aneb utrhač aneb opilec a lupič – s takovým ani nejídejte! ', '1K 5:12': 'Souditi lidi stojící mimo – co je mi do toho? Vy musíte souditi lidi, kteří jsou uvnitř [v církvi]. ', '1K 5:13': 'Lidi stojící mimo bude souditi Bůh. Vyvrzte zlého ze sebe!', '1K 6:1': 'Má-li kdo nějaký spor s druhým, opováží se dovolávati soudu u hříšných [pohanů] místo u svatých? ', '1K 6:2': 'Což nevíte, že svatí budou souditi svět? Je-li soud nad světem ve vašich rukou, nejste hodni souditi maličkosti? ', '1K 6:3': 'Nevíte, že budeme souditi anděly? – natož drobné spory všedního života. ', '1K 6:4': 'Máte-li spory o věci všedního života, ustanovujete za rozhodčí lidi, kteří nemají významu v církvi? ', '1K 6:5': 'To pravím k vašemu zahanbení. Což není mezi vámi ani jednoho moudrého muže, který by mohl býti rozhodčím soudcem ve sporu mezi bratřími? ', '1K 6:6': 'Musí se bratr s bratrem vůbec soudit, a ještě k tomu před nevěřícími? ', '1K 6:7': 'Vždyť je pro vás již vůbec újmou, že máte soudní spory mezi sebou. Proč raději netrpíte křivdu? Proč si raději nenecháte ublížiti? ', '1K 6:8': 'Ale místo toho vy sami křivdíte a ubližujete, a ještě k tomu bratřím. ', '1K 6:9': 'Což nevíte, že nespravedliví nebudou míti dědičného údělu v království Božím? Neklamte se! Lidé necudní, modláři, cizoložníci, změkčilí, pederasté, ', '1K 6:10': 'zloději, lakomci, opilci, utrhači, lupiči nebudou mít údělu v království Božím. ', '1K 6:11': 'Takoví jste někteří bývali. Ale omyli jste se, byli jste posvěceni, ospravedlněni ve jménu Pána Ježíše Krista a v Duchu našeho Boha.', '1K 6:12': 'Řeknete: »Všecko je mi dovoleno«, – ano ale ne všecko prospívá. Všecko je mi dovoleno, – ale já se nedám ničím ovládati. – ', '1K 6:13': '»Pokrmy náležejí břichu a břicho pokrmům«, – ano, ale Bůh učiní konec jemu i jim. – Tělo nenáleží necudnosti, nýbrž Pánu, a Pán tělu. ', '1K 6:14': 'Bůh pak, který vzkřísil Pána, vzkřísí i nás svou mocí. ', '1K 6:15': 'Což nevíte, že jsou vaše těla údy Kristovými? Smím tedy vzíti údy Kristovy a učiniti je údy nevěstčinými? Nikdy! ', '1K 6:16': 'Či nevíte, že kdo přilne k nevěstce, stává se jedním tělem s ní? Vždyť jest řečeno: »Ti dva se stanou jedním tělem«. ', '1K 6:17': 'Kdo však přilne k Pánu, jest jedním Duchem s ním. ', '1K 6:18': 'Vystříhejte se necudnosti! Všechny jiné hříchy, kterých se člověk dopouští, jsou mimo tělo; člověk necudný však hřeší proti vlastnímu tělu. ', '1K 6:19': 'Což nevíte, že vaše tělo je chrámem Ducha svatého ve vás, kterého máte od Boha? Nejste svým vlastnictvím, ', '1K 6:20': 'byli jste draze vykoupeni; zvelebujte tedy Boha svým tělem. ', '1K 7:1': 'O tom pak, co jste mi psali: je výborná věc, aby se muž nedotýkal ženy. ', '1K 7:2': 'Ale aby se zabránilo necudnosti, ať má každý muž vlastní ženu a každá žena ať má vlastního muže. ', '1K 7:3': 'Muž ať dává ženě, čím jest jí manželsky povinen, a stejně žena mužovi. ', '1K 7:4': 'Žena nevládne vlastním tělem [bezvýhradně], nýbrž její muž; stejně ani muž nevládne vlastním tělem [bezvýhradně], nýbrž jeho žena. ', '1K 7:5': 'Neodpírejte se jeden druhému, leda po vzájemné dohodě na čas, na příklad abyste se nerušeně mohli oddati modlitbě, a potom se zase sjednoťte, aby vás satan nepokoušel vaší nezdrželivostí. – ', '1K 7:6': 'To říkám jako radu, ne jako příkaz. ', '1K 7:7': 'Chtěl bych ovšem, aby všichni lidé byli jako já, ale každý člověk má od Boha zvláštní dar, jeden tak, jiný jinak.', '1K 7:8': 'Mužům neženatým a vdovám pravím: Dobře jest jim, zůstanou-li tak, jako já; ', '1K 7:9': 'nemají-li však síly k zdrželivosti, ať se ožení a vdají, neboť lépe jest oženiti a vdáti se, než sžírati se vášní.', '1K 7:10': 'Ženatým a vdaným nařizuji – vlastně ne já, nýbrž Pán –: Žena ať se nerozvádí od muže – ', '1K 7:11': 'rozvede-li se, nechť zůstane nevdána neb ať se smíří s mužem – a muž ať se nerozlučuje od ženy.', '1K 7:12': 'Ostatním pak pravím já, ne Pán: Má-li některý muž ženu nevěřící, a ona svoluje žíti s ním společně, ať ji nezapuzuje; ', '1K 7:13': 'a má-li některá žena muže nevěřícího, a on svoluje žíti s ní společně, ať muže nezapuzuje. ', '1K 7:14': 'Neboť nevěřící muž je posvěcen v osobě své ženy a nevěřící žena je posvěcena v osobě bratrově, sic jinak by vaše děti byly nečisté, kdežto přece jsou svaté. ', '1K 7:15': 'Chce-li se nevěřící strana rozvésti, ať se rozvede, vždyť v takových případech bratr nebo sestra nejsou otroky. Bůh vás povolal k míru. ', '1K 7:16': 'Jak můžeš věděti, ženo, zdali nezachráníš svého muže? Nebo jak můžeš věděti, muži, zdali nezachráníš ženu?', '1K 7:17': 'Jenom ať každý žije v údělu, jejž mu Pán přidělil, každý, jak koho Bůh povolal. Tak nařizuji ve všech církvích. ', '1K 7:18': 'Byl někdo povolán v době, kdy byl obřezaný? Ať nezakrývá stopy toho! Byl někdo povolán jako neobřezaný? Ať se nedává obřezávati! ', '1K 7:19': 'Obřízka není nic, a neobřezanost není nic, ale zachovávání příkazů Božích.', '1K 7:20': 'Každý ať zůstane v\xa0tom stavu, v kterém byl povolán. ', '1K 7:21': 'Byl jsi otrokem, když jsi byl povolán? Nic si z toho nedělej, ale i když se můžeš státi svobodným, zůstaň raději tak; ', '1K 7:22': 'vždyť otrok povolaný v Pánu je propuštěncem Páně; stejně svobodný povolaný je otrokem Kristovým. ', '1K 7:23': 'Byli jste draze vykoupeni, nestávejte se otroky lidí! ', '1K 7:24': 'Bratří, každý ať zůstává u Boha v tom stavu, v kterém byl povolán. ', '1K 7:25': 'Co se týče panen, o tom nemám příkazu Páně, ale dávám radu jako někdo, komu se dostalo od Pána milosrdenství, že zasluhuje důvěry. ', '1K 7:26': 'Mé mínění tedy je toto: V nastávající tísni je to dobré; je dobře, aby člověk zůstal tak, jak jest. ', '1K 7:27': 'Jsi připoután k ženě? Neusiluj o rozloučení. Jsi rozloučen od ženy? Neusiluj o ženu. ', '1K 7:28': 'Ovšem, oženíš-li se, nehřešíš, a vdá-li se panna, nehřeší, ale arci takoví budou míti zevnější tíseň, a já bych vás toho rád uchránil. ', '1K 7:29': 'Ale to vám pravím, bratří: Lhůta je krátká; proto nezbývá, než aby ti, kteří mají ženy, žili, jako by jich neměli, ', '1K 7:30': 'ti, kteří pláčí, jako by neplakali, kteří se radují, jako by se neradovali, kteří kupují, jako by nelpěli na svém majetku, ', '1K 7:31': 'kteří používají světa, jako by nepoužívali; neboť tvar tohoto světa pomíjí. ', '1K 7:32': 'Tu bych si přál, abyste byli bez starostí. Člověk neženatý se stará o věci Páně, jak by se zalíbil Pánu; ', '1K 7:33': 'člověk ženatý se stará o věci tohoto světa, jak by se líbil ženě, a tak je v rozporu. ', '1K 7:34': 'Žena, která již nemá muže, nebo panna se stará o věci Páně, aby byla svatá na těle i na duchu; žena provdaná se stará o věci tohoto světa, jak by se zalíbila mužovi. – ', '1K 7:35': 'To pravím k vašemu prospěchu, ne abych na vás uvrhl nějakou smyčku, nýbrž abych vás vedl k tomu, co je slušné, a k nerušené oddanosti Pánu.', '1K 7:36': 'Jestliže však někdo myslí, že se nechová čestně k své nevěstě, když ji nechá stárnouti, a musí-li to býti, ať učiní, co si přeje; nehřeší; ať se vezmou. ', '1K 7:37': 'Ale kdo se v své duši pevně ustálil, kdo bez nucení má v moci svou vůli a rozhodl se v své duši, že nechá svou nevěstu pannou, učiní dobře. ', '1K 7:38': 'Tak dobře činí i ten, kdo se ožení se svou nevěstou, ale ovšem ten, kdo se nežení, učiní lépe.', '1K 7:39': 'Žena je připoutána k svému muži na dobu, pokud její muž žije; umře-li muž, má svobodu vdáti se, za koho chce, ale jen v\xa0Pánu. ', '1K 7:40': 'Ale bude šťastnější, zůstane-li tak, aspoň podle mého mínění, a já myslím, že také mám Ducha Božího.', '1K 8:1': 'Co se týče masa obětovaného modlám, víme, že »všichni máme pravé poznání«. »Poznání« činí domýšlivým, ale láska buduje. ', '1K 8:2': 'Myslí-li si kdo, že dospěl jistého stupně poznání, ještě nic nezná tak, jak je nutno znáti. ', '1K 8:3': 'Ale jestliže kdo miluje Boha, ten jest od něho »poznán«.', '1K 8:4': 'Co se tedy týče jedení masa ze zvířat obětovaných modlám, víme, že na světě modla není nic a že není Boha, kromě jednoho. ', '1K 8:5': 'Snad jsou tak zvaní »bohové« na nebi nebo na zemi, jako že jsou mnozí »bohové« a mnozí »páni«, ', '1K 8:6': 'ale pro nás jest jen jediný Bůh, Otec, z něhož všecko pochází, pro nějž i my jsme, a jediný Pán Ježíš Kristus, jímž všecko povstalo, i my skrze něho. ', '1K 8:7': 'Ale tohoto »poznání« nemají všichni. Někteří jsou dosud zvyklí modle a jedí maso z obětí jako skutečně obětované modlám, a jejich svědomí, protože jest ještě slabé, je tím poskvrňováno. ', '1K 8:8': 'Jídlo nás ovšem nepřivede k Bohu. Nejíme-li, nic neztrácíme, a jíme-li, nic nezískáme. ', '1K 8:9': 'Mějte se na pozoru, aby se vaše volnost nestala kamenem úrazu slabým. ', '1K 8:10': 'Když by totiž někdo viděl tebe, člověka, který »má poznání«, že sedíš u stolu v pohanském chrámě, zdali tím nebude jeho svědomí, poněvadž je slabý, »vybudováno« tak, aby jedl maso z obětí? ', '1K 8:11': 'Vždyť se tím tvým »poznáním« uvádí v záhubu slabý člověk, bratr, pro kterého Kristus umřel! ', '1K 8:12': 'Tak hřešíte proti bratřím, poraňujete jejich slabé svědomí a tím hřešíte proti Kristu. ', '1K 8:13': 'Proto, je-li jídlo svodem pro mého bratra, na věky nebudu jísti masa, abych nesváděl svého bratra. ', '1K 9:1': 'Nejsem já svobodný? Nejsem apoštol? Neviděl jsem Ježíše, našeho Pána? Nejste vy mým dílem v Pánu? ', '1K 9:2': 'Nejsem-li pro jiné apoštolem, pro vás jím jistě jsem; vždyť vy jste pečetí mého apoštolství v Pánu.', '1K 9:3': 'Mou obranou proti těm, kteří mě soudí, je toto: ', '1K 9:4': 'což nemám práva na jídlo a pití? ', '1K 9:5': 'Nemám práva voditi s sebou křesťanskou sestru jako ženu, jako ostatní apoštolé a bratří Páně, i Kefas? ', '1K 9:6': 'Jen já a Barnabáš nemáme práva nepracovati pro obživu? ', '1K 9:7': 'Kdopak kdy je žoldnéřem na vlastní náklad? Kdopak sází vinici a nejí z jejích plodů? Nebo kdo pase stádo, ale nejí mléka od stáda? ', '1K 9:8': 'Říkám to jen jako »lidské důvody«? Což to nepraví i zákon? ', '1K 9:9': 'Vždyť v Mojžíšově zákoně je psáno: »Volovi, když mlátí, nezavážeš úst.« Stará se tu Bůh jen o voly? ', '1K 9:10': 'Či mluví vesměs pro nás? Pro nás zajisté je psáno, že oráč má orati v naději a mlatec mlátiti v naději, že v tom bude míti podíl. – ', '1K 9:11': 'Když jsme my vám rozsévali duchovní pokrm, je tu něco zvláštního, když my sklízíme váš pokrm tělesný? ', '1K 9:12': 'Jsou-li jiní účastni tohoto práva na vás, proč ne my tím více? Ale my jsme tohoto práva nepoužili, nýbrž snášíme vše možné, jen abychom nekladli nějakou překážku v cestu Kristovu evangeliu. – ', '1K 9:13': 'Nevíte, že ti, kteří pracují ve svatyni, mají ze svatyně své jídlo, a ti, kteří obsluhují oltář, dostávají svůj díl od oltáře? ', '1K 9:14': 'Tak i Pán nařídil, aby ti, kdo zvěstují evangelium, měli svou obživu z evangelia. ', '1K 9:15': 'Ale já jsem nepoužil žádného z těchto práv a toto nepíši, aby se mi tak stalo; raději bych zemřel, než aby mě kdo směl zbaviti této mé chlouby. ', '1K 9:16': 'Že hlásám evangelium, to není mou chloubou; to na mně leží jako nutnost, a běda mi, nebudu-li hlásati evangelium. ', '1K 9:17': 'Odměny se mi dostává, činím-li to dobrovolně; jestliže nedobrovolně, je to prostě »správa statku«, která je mi svěřena. ', '1K 9:18': 'Co je tedy mou odměnou? To, že mohu při svém hlásání nabízeti evangelium zadarmo, abych nevyužil svého práva při evangeliu. ', '1K 9:19': 'Jsem »svobodný« ode všech, ale učinil jsem se »otrokem všech«, abych získal co nejvíce lidí. ', '1K 9:20': 'Židům jsem se stal Židem, abych získal Židy; lidem, kteří jsou »pod zákonem«, jako bych byl pod zákonem, ačkoli sám nejsem pod zákonem, abych získal ty, kteří jsou pod zákonem; ', '1K 9:21': 'těm, kteří jsou »mimo zákon«, jako bych byl mimo zákon, ačkoliv nejsem mimo zákon Boží, nýbrž přímo v zákoně Kristově, abych získal lidi stojící mimo zákon; ', '1K 9:22': 'pro »slabé« jsem se stal slabým, abych získal slabé; všem jsem se stal vším, abych zachránil některé buď jak buď. ', '1K 9:23': 'Všecko pak činím pro evangelium, abych v něm měl podíl.', '1K 9:24': 'Což nevíte, že běžci na závodišti všichni sice běží, ale jen jeden obdrží cenu? Běžte tak, abyste ji obdrželi. ', '1K 9:25': 'Každý, kdo chce býti zápasníkem, je ve všem zdrželivý; ti to činí, aby dostali pomíjející věnec, my však, abychom dostali nepomíjející.', '1K 9:26': 'Já tedy běžím ne jen tak neurčitě, zasazuji rány v zápase, ne jako bych bil do vzduchu, ', '1K 9:27': 'ale týrám své tělo a zotročuji je, aby se nestalo, že bych snad jiným kázal, ale sám byl zavržen.', '1K 10:1': 'Rád bych vám, bratří, připomenul, že naši praotcové všichni sice byli pod oblakem, všichni prošli mořem, ', '1K 10:2': 'všichni oblakem a mořem přijali křest ve jméno Mojžíšovo, ', '1K 10:3': 'všichni jedli týž duchovní pokrm ', '1K 10:4': 'a všichni pili týž duchovní nápoj, pili totiž z duchovní skály, která je provázela, a ta skála byl Kristus, ', '1K 10:5': 'ale přece většina jich nedošla obliby u Boha; vždyť byli potřeni na poušti. ', '1K 10:6': 'Tyto věci se staly jako výstražný příklad pro nás, abychom nebyli žádostiví zlého, jako oni byli žádostiví. ', '1K 10:7': 'Také nebuďte modláři, jako někteří z nich, jako je psáno: »Lid se usadil, aby jedl a pil, a povstali, aby dováděli.« ', '1K 10:8': 'Nebuďme necudní, jako byli někteří z nich, a za to jich padlo za jediný den třiadvacet tisíc; ', '1K 10:9': 'také nepokoušejme Pána, jako jej pokoušeli někteří z nich a za to byli zahubeni hady. ', '1K 10:10': 'A nereptejte, jako reptali někteří z nich a za to byli zahubeni andělem zhouby. ', '1K 10:11': 'To vše se jim přihodilo jako výstražný příklad a bylo zapsáno jako poučení pro nás, na které připadl konec věků.', '1K 10:12': 'Proto, kdo si myslí, že stojí, hleď, ať nepadne! ', '1K 10:13': 'Pokušení, které vás zachvátilo, jest jen lidské. Bůh je věrný, on vás nenechá pokoušeti nad vaši možnost, ale s pokušením dá i východisko, abyste je mohli snésti.', '1K 10:14': 'Proto, moji milovaní, utíkejte od modlářství. ', '1K 10:15': 'Mluvím k vám jako k rozumným lidem; vy sami posuďte, co pravím. ', '1K 10:16': 'Kalich žehnání, který žehnáme, není to účastenství krve Kristovy? Chléb, který lámeme, není to účastenství těla Kristova? ', '1K 10:17': 'Poněvadž jest jeden chléb, všichni, ač je nás mnoho, jsme jedno tělo; všichni totiž máme podíl v jednom chlebě. ', '1K 10:18': 'Hleďte na Izraele po tělesné stránce: nejsou ti, kteří jedí oběti, účastníky oltáře?', '1K 10:19': 'Co tím chci říci? Že oběť modle něco jest? Nebo že modla něco jest? ', '1K 10:20': 'Ne, ale to chci říci, že, co obětují, démonům obětují, a ne Bohu. Nechci však, abyste se stali účastníky démonů. ', '1K 10:21': 'Nemůžete píti kalich Páně a kalich démonů; nemůžete míti podíl v stolu Páně a v stolu démonů. ', '1K 10:22': 'Což chceme vzbuditi žárlivost Páně? Jsme silnější než on? ', '1K 10:23': '»Všecko je dovoleno«, – ano, ale ne všecko prospívá; »všecko je dovoleno«, – ano, ale ne všecko přispívá k budování. ', '1K 10:24': 'Nikdo nemá usilovati jen o to, co jemu slouží, nýbrž o to, co slouží druhému. ', '1K 10:25': 'Jezte všecko, co se prodává v masném krámě, a na nic se nevyptávejte pro svědomí. ', '1K 10:26': '»Země a veškerá její náplň náleží Pánu«. ', '1K 10:27': 'Když vás někdo z nevěřících pozve a vy tam chcete jíti, jezte všecko, co vám předloží, a nic se nevyptávejte pro svědomí. ', '1K 10:28': 'Když vám ovšem někdo řekne: „To je obětní maso“, nejezte, k vůli tomu, který vás varoval a pro svědomí – ', '1K 10:29': 'svědomí toho druhého myslím, ne vaše vlastní. Neboť proč má býti souzena má svoboda od cizího svědomí? ', '1K 10:30': 'Mohu-li já něco požívati s díkem [Bohu], nač jsem tupen pro to, zač vzdávám díky? ', '1K 10:31': 'Proto, ať jíte či pijete, ať cokoli činíte, všecko čiňte k slávě Boží. ', '1K 10:32': 'Nebuďte kamenem urážky ani Židům, ani Řekům, ani církvi Boží, ', '1K 10:33': 'jak i já se snažím všem se líbiti ve všem, nehledám toho, co mně prospívá, nýbrž mnohým, aby byli spaseni. ', '1K 11:1': 'Napodobte mne jako já Krista. ', '1K 11:2': 'Chválím vás, že na mne stále pamatujete a udržujete tradice, jak jsem vám je odevzdal. ', '1K 11:3': 'Rád bych, abyste si byli vědomi, že hlavou každého muže je Kristus, hlavou ženy muž, hlavou Kristovou Bůh. ', '1K 11:4': 'Když se muž modlí nebo prorokuje s pokrytou hlavou, zneuctívá svou hlavu. ', '1K 11:5': 'Když se žena modlí nebo prorokuje s nezahalenou hlavou, zneuctívá svou hlavu. Je to jedno a totéž, jako by se oholila. ', '1K 11:6': 'Když se žena nechce zahalovati, ať se již hned ostříhá; je-li však pro ženu potupno stříhati se nebo holiti, ať se zahaluje. ', '1K 11:7': 'Muž si nemusí zahalovati hlavu, poněvadž muž je obraz a sláva Boží, žena však je sláva mužova; ', '1K 11:8': 'neboť muž nepochází z ženy, nýbrž žena z muže, ', '1K 11:9': 'vždyť nebyl muž stvořen pro ženu, ale žena pro muže. ', '1K 11:10': 'Proto žena musí na hlavě míti znak mužovy moci vzhledem na anděly. ', '1K 11:11': 'Ovšem v Pánu není ani žena bez muže, ani muž bez ženy, ', '1K 11:12': 'vždyť, jako pochází žena z muže, tak i muž skrze ženu, a všecko vespolek je z Boha. ', '1K 11:13': 'Posuďte sami: je slušné, aby se žena modlila k Bohu nezahalena? ', '1K 11:14': 'Neučí vás sama příroda, že dlouhé vlasy jsou pro muže potupou, ', '1K 11:15': 'kdežto pro ženu jsou dlouhé vlasy ctí? Dlouhé vlasy jsou jí dány místo závoje. – ', '1K 11:16': 'Arci, chce-li se někdo příti, my takového zvyku nemáme, ani jiné církve Boží.', '1K 11:17': 'Když již o takových věcech mluvím: nemohu vás chváliti, že, když se shromažďujete, je to spíš ke škodě než ku prospěchu. ', '1K 11:18': 'Především slyším, že, když se v církvi shromažďujete, jsou mezi vámi roztržky, a částečně tomu věřím. ', '1K 11:19': 'Musí mezi vámi býti sekty, aby se objevilo, kdo jsou mezi vámi ,osvědčení’. ', '1K 11:20': 'Když se tedy tak shromažďujete, to není jísti večeři Páně; ', '1K 11:21': 'neboť každý napřed při jídle sní vlastní večeři, jeden má hlad, druhý se opije. ', '1K 11:22': 'Což nemáte domů k jídlu a pití? Či chcete pohrdati církví Boží a zahanbovati ty, kteří nic nemají? Co vám mám říci? Mám vás pochválit? V tomto vás nechválím. ', '1K 11:23': 'Co jsem od Pán přijal, to jsem vám i odevzdal, že Pán Ježíš v noci, kdy byl zrazen, vzal chléb, ', '1K 11:24': 'poděkoval, rozlomil a řekl: »Toto je mé tělo, tělo za vás [dávané]. To čiňte na mou památku.« ', '1K 11:25': 'Stejně i kalich po večeři vzal a řekl: »Tento kalich je nová smlouva v mé krvi; to čiňte, kdykoli budete píti, na mou památku.« ', '1K 11:26': 'Kdykoli budete jísti tento chléb a píti tento kalich, zvěstujete smrt Páně, dokud nepřijde. ', '1K 11:27': 'Kdo by jedl chléb nebo pil kalich Páně nehodně, proviní se proti tělu a krvi Páně. ', '1K 11:28': 'Ať se každý člověk zkoumá, a tak ať jí chléb a pije z kalicha; ', '1K 11:29': 'neboť, kdo jí a pije, ale nemá správného soudu o těle, pije a jí si odsouzení. ', '1K 11:30': 'Proto jest mezi vámi mnoho nemocných, churavých, a mnozí zesnuli. ', '1K 11:31': 'Kdybychom se sami správně posuzovali, nebyli bychom souzeni. ', '1K 11:32': 'Božím soudem jsme vychováváni, abychom nebyli odsouzeni spolu se světem. ', '1K 11:33': 'Proto, moji bratří, když se scházíte k jídlu, čekejte jedni na druhé. ', '1K 11:34': 'Má-li kdo hlad, najez se doma, abyste se neshromažďovali k odsouzení. – Ostatní věci zařídím, až přijdu.', '1K 12:1': 'O duchovních darech nechci, abyste, bratří, byli v nevědomosti.', '1K 12:2': 'Víte, že dokud jste byli pohany, byli jste odváděni k němým modlám, jak jste byli vedeni pudem. ', '1K 12:3': 'Proto vám prohlašuji: Nikdo, kdo mluví v Duchu Božím, neřekne: „Ježíš buď proklet“, a nikdo nemůže říci: „Ježíš je Pánem“, leč v Duchu svatém. ', '1K 12:4': 'Jsou rozdíly v darech milosti, ale Duch je týž; ', '1K 12:5': 'jsou rozdíly v službách, ale Pán je týž; ', '1K 12:6': 'jsou rozdíly v působení, ale Bůh, který tak všecko ve všech působí, je týž. ', '1K 12:7': 'Každému je dán projev Ducha k obecnému užitku; ', '1K 12:8': 'jednomu je Duchem dáno slovo moudrosti, druhému slovo poznání podle téhož Ducha, ', '1K 12:9': 'jinému víra v témž Duchu, jinému dary uzdravování v jednom Duchu, ', '1K 12:10': 'jinému působení mocných činů, jinému proroctví, jinému rozlišování duchů, jinému rozmanité druhy „jazyků“, jinému tlumočení „jazyků“. ', '1K 12:11': 'V tom ve všem působí jeden a týž Duch a přiděluje každému zvlášť, jak chce. ', '1K 12:12': 'Jako tělo jest jedno a má mnoho údů, všecky údy těla pak jsou jedním tělem, ač je jich mnoho, tak je i s Kristem: ', '1K 12:13': 'vždyť my všichni jsme byli jedním Duchem pokřtěni v jedno tělo, Židé i Řekové, otroci i svobodní, a všichni jsme byli napojeni jedním Duchem. ', '1K 12:14': 'Tělo také není jen jeden úd, nýbrž mnohé. ', '1K 12:15': 'Kdyby noha řekla: „Poněvadž nejsem ruka, nenáležím k tělu“, proto ještě není mimo tělo. ', '1K 12:16': 'Kdyby ucho řeklo: „Poněvadž nejsem oko, nenáležím k tělu“, proto ještě není mimo tělo. ', '1K 12:17': 'Kdyby celé tělo bylo oko, kde by byl sluch? Kdyby celé bylo sluch, kde by byl čich? ', '1K 12:18': 'Takto však Bůh ustanovil údy a každému z nich jeho místo v těle, jak chtěl. ', '1K 12:19': 'Kdyby všecko bylo jen jeden úd, kam by se podělo tělo? ', '1K 12:20': 'Takto však je sice mnoho údů, ale jedno tělo. ', '1K 12:21': 'Nemůže oko říci ruce: „Já tě nepotřebuji“, nebo zase hlava nohám: „Já vás nepotřebuji“. ', '1K 12:22': 'Ale mnohem spíše jsou nutné ty údy, které se zdají slabšími, ', '1K 12:23': 'a zrovna ty, které se nám zdají méně čestnými v těle, odíváme větší ctí a »neslušným« částem našeho těla se dostává tím slušnějšího odění, ', '1K 12:24': 'kdežto naše »slušné« údy toho nepotřebují. Bůh sestrojil tělo tak, že údům odstrčeným dal hojnější vážnost, ', '1K 12:25': 'aby nebylo roztržky v těle, nýbrž aby se údy stejně staraly jeden o druhý. ', '1K 12:26': 'Trpí-li jeden úd, trpí spolu všecky údy. Je-li jeden úd oslavován, radují se spolu všecky údy. ', '1K 12:27': 'Vy jste tělem Kristovým a každý v sobě jeho údem. ', '1K 12:28': 'Bůh ustanovil v církvi jedny především za apoštoly, za druhé za proroky, za třetí za učitele; potom jsou mocné činy, potom schopnosti uzdravovati, pomocné služby, správy, rozličné druhy ,jazyků’. ', '1K 12:29': 'Jsou snad všichni apoštoly? Jsou všichni proroky? Jsou všichni učiteli? Jsou všichni činiteli mocí? ', '1K 12:30': 'Mají všichni schopnost uzdravovati? Mluví všichni ,jazyky’? Umějí všichni tlumočiti? – ', '1K 12:31': 'Usilujte o dary stále vyšší! A ještě mnohem vzácnější cestu vám ukazuji.', '1K 13:1': 'Kdybych mluvil jazyky lidskými i andělskými, ale neměl lásky, jsem jako řinčící kov a hřmotící zvon.', '1K 13:2': 'Kdybych měl dar proroctví a věděl všecko tajemství a všecko poznání a měl všecku víru, takže bych hory přenášel, ale neměl lásky, nejsem nic.', '1K 13:3': 'Kdybych rozdal všecko své jmění a vydal své tělo, abych byl upálen, ale neměl lásky, nic mi to neprospívá.', '1K 13:4': 'Láska je shovívavá, láska je dobrotivá, není závistivá, láska se nehonosí, nenadýmá, ', '1K 13:5': 'nechová se neslušně, nehledá svého prospěchu, nerozčiluje se, nepočítá zlo, ', '1K 13:6': 'neraduje se z křivdy, ale má radost z pravdy. ', '1K 13:7': 'Všecko snáší, všemu věří, ve všecko doufá, všecko trpí. ', '1K 13:8': 'Láska nikdy nepadá. ,Proroctví’ pominou, ,jazyky’ přestanou, ,známost’ pomine; ', '1K 13:9': 'neboť poznáváme jen částečně, prorokujeme jen částečně,', '1K 13:10': 'ale když přijde dokonalost, pomine vše, co je částečné. ', '1K 13:11': 'Dokud jsem byl dítětem, mluvil jsem jako dítě, smýšlel jsem jako dítě, usuzoval jsem jako dítě; když jsem se stal mužem, překonal jsem dětský stupeň. ', '1K 13:12': 'Dosud totiž vidíme jen zrcadlem v záhadách, potom však uvidíme tváří v tvář. Dosud poznávám jen částečně, potom však poznám zcela, jak sám budu poznán. ', '1K 13:13': 'Tak trvá víra, naděje, láska, tato trojice, největší však z nich je láska. ', '1K 14:1': 'Usilujte o lásku, z\xa0duchovních darů pak nejvíc se snažte, abyste dovedli prorokovati; ', '1K 14:2': 'neboť ten, kdo mluví ,jazykem’, nemluví k lidem, ale k Bohu; nikdo mu nerozumí, on duchem mluví o tajemstvích. ', '1K 14:3': 'Naproti tomu, kdo prorokuje, mluví k lidem slova budování, povzbuzení, potěchy. ', '1K 14:4': 'Kdo mluví ,jazykem’, buduje sám sebe; kdo prorokuje, buduje církev. ', '1K 14:5': 'Přál bych vám, abyste všichni uměli mluviti ,jazyky’, ale mnohem víc, abyste prorokovali. Kdo prorokuje, je víc, než kdo mluví ,jazyky’, leda by to takový sám dovedl také tlumočiti, aby církev byla budována. ', '1K 14:6': 'Kdybych na příklad přišel k vám, bratří, a mluvil ,jazyky’, co bych vám byl platen, kdybych pro vás neměl také slova zjevení, poznání, proroctví neb učení? ', '1K 14:7': 'Je to jako s neživými nástroji: kdyby píšťala nebo lyra vydávala zvuk, ale nečinila rozdílu v tónech, jak by se mohlo poznati, co se píská nebo hraje? ', '1K 14:8': 'Kdyby polnice vydávala neurčitý zvuk, kdo se bude chystati k válce? ', '1K 14:9': 'Tak je i s vámi: kdybyste ,jazykem’ nemluvili řečí srozumitelnou, jak se pozná, co se mluví? Budete mluviti do vzduchu. ', '1K 14:10': 'Tolik je věru ve světě druhů zvuků, a žádný není bez významu. ', '1K 14:11': 'Nebudu-li znáti smysl zvuku, budu tomu, kdo jím mluví, cizincem, a ten druhý mluvící zase mně cizincem. ', '1K 14:12': 'Tak je i s vámi: poněvadž usilujete o to, abyste měli ,dary ducha’, usilujte o to, abyste vynikali tím, co slouží k budování církve. ', '1K 14:13': 'Proto ten, kdo umí mluviti ,jazykem’, ať se modlí, tak aby dovedl také tlumočiti. ', '1K 14:14': 'Neboť modlím-li se po způsobu řeči ,jazykem’ modlí se sice můj duch, ale můj rozum zůstává neplodný. ', '1K 14:15': 'Co z toho plyne? Budu se modliti ,duchem‘, budu se však modliti také rozumem; budu zpívati ,duchem’, budu však zpívati také rozumem. ', '1K 14:16': 'Jinak, kdybys jen ,duchem’ velebil Boha, jak by k tvému díku mohl říci ,Amen‘ někdo, zaujímající místo člověka prostého? Vždyť neví, co povídáš. ', '1K 14:17': 'Ty sice krásně děkuješ, ale druhý se tím nebuduje. ', '1K 14:18': 'Děkuji Bohu, že víc než vy všichni dovedu mluviti ,jazyky’, ', '1K 14:19': 'ale v církvi chci raději promluviti jen pět slov svým rozumem, abych i ostatní poučil, než deset tisíc slov ,jazykem’.', '1K 14:20': 'Bratří, nebuďte dětmi v myšlení, ale ve zlém buďte dětmi; v myšlení buďte vyspělí. ', '1K 14:21': 'V zákoně je psáno: »Cizími jazyky a rty cizozemců budu mluviti k tomuto lidu, ale ani tak mne nevyslechnou«, praví Pán. ', '1K 14:22': 'Jazyky jsou tedy znamením ne pro věřící, nýbrž pro nevěřící; proroctví však je ne pro nevěřící, nýbrž pro věřící. ', '1K 14:23': 'Sejde-li se tedy celá církev a všichni budou mluviti ,jazyky’, a vejdou tam také lidé prostí nebo nevěřící, neřeknou, že blázníte? ', '1K 14:24': 'Budou-li však všichni prorokovati, a vejde-li tam někdo nevěřící nebo prostý, bude ode všech přesvědčován, ode všech zkoumán, ', '1K 14:25': 'projeví se tajnosti jeho srdce, a tak padne na tvář, bude se klaněti Bohu a prohlásí: Opravdu, Bůh jest mezi vámi!', '1K 14:26': 'Co tedy činiti, bratří? Kdykoli se shromažďujete, každý něco má: má žalm, má učení, má zjevení, má ,jazyk’, má výklad. Všecko ať směřuje k budování. ', '1K 14:27': 'Mluví-li se ,jazykem’, ať mluví asi dva nebo nejvýš tři, a to za sebou, a jeden ať tlumočí. ', '1K 14:28': 'Kdyby nebylo tlumočníka, ať mlčí v církvi a mluví sám s sebou a s Bohem. ', '1K 14:29': 'Proroci ať také mluví jenom dva nebo tři, ostatní ať zkoumají. ', '1K 14:30': 'Dostane-li se jinému, který tam sedí, zjevení, ať první mlčí. ', '1K 14:31': 'Vždyť můžete jeden po druhém všichni prorokovati, aby se všichni poučili a všichni byli povzbuzeni. ', '1K 14:32': 'Duchové proroků se podřizují prorokům. ', '1K 14:33': 'Bůh není Bohem zmatku, nýbrž Bohem míru. Jako v každé církvi svatých, ', '1K 14:34': 'ať i ve vašich církvích ženy mlčí; nedovoluje se jim mluviti, ale ať jsou podřízeny, jak i zákon praví.', '1K 14:35': 'Chtějí-li se o něčem poučiti, ať se zeptají doma svých mužů. Jest hanba pro ženu mluviti v církvi.', '1K 14:36': 'Či myslíte, že slovo Boží vyšlo od vás a že se ho dostalo jen vám? –', '1K 14:37': 'Myslí-li si kdo, že je prorok neb obdařen ,duchem’, ať uzná, že, co vám píši, je příkaz Páně. ', '1K 14:38': 'Kdo toho nedbá, na toho se také nebude dbáti. ', '1K 14:39': 'Proto, moji bratří, usilujte o to, abyste dovedli prorokovati; mluvení ,jazyky’ ovšem nebraňte, ', '1K 14:40': 'ale jen ať se všecko děje slušně a podle řádu. – ', '1K 15:1': 'Připomínám, bratří, evangelium, jež jsem vám hlásal, jež jste i přijali, v němž také trváte, ', '1K 15:2': 'skrze něž docházíte spásy, pamatujete-li se ještě, jakým slovem jsem vám je zvěstoval, ač neuvěřili-li jste čirou náhodou. ', '1K 15:3': 'Odevzdal jsem vám totiž na předním místě, co jsem sám přijal: že Kristus zemřel za naše hříchy podle Písem, ', '1K 15:4': 'že byl pohřben a že byl vzkříšen třetího dne podle Písem, ', '1K 15:5': 'že se zjevil Kefovi, potom dvanácti; ', '1K 15:6': 'pak se zjevil více než pěti stům bratří najednou, z nichž většina dosud žije, někteří zesnuli. ', '1K 15:7': 'Pak se zjevil Jakubovi, potom všem apoštolům ', '1K 15:8': 'a naposledy ze všech jakoby nedonošenému dítěti mezi apoštoly zjevil se i mně. ', '1K 15:9': 'Vždyť já jsem poslední z apoštolů, ani nejsem hoden nazývati se apoštolem, protože jsem pronásledoval církev Boží. ', '1K 15:10': 'Jen Boží milostí jsem, co jsem, a jeho milost ke mně nebyla nadarmo, ale nalopotil jsem se víc než oni všichni, ovšem ne já sám, nýbrž Boží milost se mnou. ', '1K 15:11': 'Ale ať tedy já, či ať oni, – tak kážeme a tak jste uvěřili. ', '1K 15:12': 'Káže-li se, že Kristus vstal z mrtvých, jak mohou někteří mezi vámi říkati, že není vzkříšení mrtvých? ', '1K 15:13': 'Není-li vzkříšení z mrtvých, ani Kristus nebyl vzkříšen; ', '1K 15:14': 'nebyl-li Kristus vzkříšen, prázdné je naše kázání, prázdná je i vaše víra. ', '1K 15:15': 'Pak tu stojíme jako lživí svědkové o Bohu, protože jsme vydali svědectví proti Bohu, že vzkřísil Krista, kdežto ho nevzkřísil, nevstávají-li tedy mrtví vůbec. ', '1K 15:16': 'Nevstávají-li mrtví, nevstal z mrtvých ani Kristus; ', '1K 15:17': 'nevstal-li pak Kristus, je vaše víra marná, vy jste ještě v svých hříších, ', '1K 15:18': 'a pak jsou ztraceni i ti, kteří zesnuli v Kristu. ', '1K 15:19': 'Nemáme-li v Kristu nic leč pouhou naději v něho v tomto životě, jsme nejnešťastnější ze všech lidí. ', '1K 15:20': 'Ale Kristus vstal z mrtvých, jako první ze zesnulých. ', '1K 15:21': 'Neboť, poněvadž smrt přišla skrze člověka, přišlo skrze člověka také vzkříšení mrtvých. ', '1K 15:22': 'Jako totiž v Adamovi všichni umírají, tak i v Kristu všichni budou oživeni. ', '1K 15:23': 'Každý ovšem v svém pořádku: první je Kristus, potom ti, kteří jsou Kristovi, při jeho příchodu; ', '1K 15:24': 'pak nastane konec, když odevzdá království Bohu a Otci, když zmaří každou vládu, každou sílu a moc. ', '1K 15:25': 'Neboť on musí býti králem, dokud nepokoří všecky nepřátele pod své nohy. ', '1K 15:26': 'Jako poslední nepřítel bude zmařena smrt. ', '1K 15:27': 'Neboť »všecko podřídil pod jeho nohy«. Když se praví, že »všecko« je podřízeno, je samozřejmé, že všecko kromě toho, kdo mu všecko podřídil. ', '1K 15:28': 'Když pak mu bude všecko podřízeno, tehdy i sám Syn se podřídí tomu, kdo mu všecko podřídil, aby Bůh byl všecko ve všem. ', '1K 15:29': 'Jinak co budou činiti ti, kteří se dávají křtíti za mrtvé? Nevstávají-li mrtví vůbec, proč se za ně křtí? ', '1K 15:30': 'A my také proč se vydáváme v nebezpečenství každé hodiny? ', '1K 15:31': 'Není dne, abych neumíral, jako že se vámi, bratří, chlubím, v Kristu Ježíši, našem Pánu. ', '1K 15:32': 'Jestliže jsem v Efezu tělesně zápasil se šelmami, co z toho mám? Nevstávají-li mrtví, »jezme a pijme, vždyť zítra zemřeme«. ', '1K 15:33': 'Nedejte se klamati! »Špatná společnost kazí dobrý mrav«. ', '1K 15:34': 'Vystřízlivějte, jak se sluší, a nehřešte; neboť k vaší hanbě to pravím – někteří jsou v naprosté nevědomosti o Bohu.', '1K 15:35': 'Ale někdo řekne: Jak vstávají mrtví? V jakém těle přicházejí? – ', '1K 15:36': 'Nerozumný člověče! Co rozséváš, to neoživne, neodumře-li. ', '1K 15:37': 'Co rozséváš, to není tělo, které má vzniknouti, nýbrž holé zrno, na příklad pšeničné nebo nějaké jiné. ', '1K 15:38': 'Ale Bůh mu dává tělo, jak sám chce, a to každému semeni dává zvláštní tělo. ', '1K 15:39': 'Není každé tělo stejné tělo, nýbrž jiné je tělo lidské, jiné tělo zvířecí, jiné tělo ptačí, jiné rybí. ', '1K 15:40': 'Jsou nebeská těla a jsou zemská těla, ale jiná je zář nebeských a jiná zemských těl. ', '1K 15:41': 'Jiná je zář slunce, a jiná zář měsíce, jiná zář hvězd; hvězda se liší od hvězdy září. ', '1K 15:42': 'Tak jest i vzkříšení mrtvých. Co se rozsévá, je pomíjející, co vstane, je nepomíjející; ', '1K 15:43': 'co se rozsévá, je potupné, co vstane, je slavné; co se rozsévá, je slabé, co vstává, je mocné; ', '1K 15:44': 'co se rozsévá, je tělo jen ,duševní’, co vstává, je tělo ,duchovní’. Jako je tělo ,duševní’, tak je i ,duchovní’. ', '1K 15:45': 'Tak jest i psáno: »První člověk, Adam, se stal živou živočišnou duší«; poslední Adam bude oživujícím duchem. ', '1K 15:46': 'Není ovšem napřed duchovnost, nýbrž pouhá živočišná ,duševnost’, a potom teprve duchovnost. ', '1K 15:47': 'První člověk byl ze země zemsky hmotný, a druhý člověk bude z nebe. ', '1K 15:48': 'Jaký je zemsky hmotný, takoví jsou i zemsky hmotní; a jaký je nebeský, takoví budou i nebeští; ', '1K 15:49': 'jako jsme nesli na sobě obraz zemsky hmotného, poneseme také obraz nebeského. ', '1K 15:50': 'To vám pravím, bratří, že tělo a krev nemůže obdržeti království Božího v dědičný úděl, ani pomíjejícnost neobdrží nepomijitelnosti. ', '1K 15:51': 'Hle, pravím vám tajemství: všichni nezesneme, ale všichni budeme proměněni, ', '1K 15:52': 'rázem, v okamžiku, na poslední znamení polnice. Zazní polnice, a mrtví budou vzkříšeni jako nepomíjející, my pak budeme proměněni.', '1K 15:53': 'Neboť toto pomíjející tělo musí být oděno v nepomíjejícnost, toto smrtelné oděno v nesmrtelnost. ', '1K 15:54': 'Až toto pomíjející tělo bude oděno nepomíjejícností a toto smrtelné oděno nesmrtelností, tehdy se splní slovo napsané: »Smrt je pohlcena ve vítězství. ', '1K 15:55': 'Smrti, kde je tvé vítězství? Smrti, kde je tvůj osten?« ', '1K 15:56': 'Ostnem smrti je hřích; mocí hříchu je zákon. ', '1K 15:57': 'Díky Bohu, který nám dává vítězství skrze našeho Pána Ježíše Krista!', '1K 15:58': 'A tak, moji milovaní bratří, staňte se pevnými, nepohnutelnými, rozhojňujte se stále v Božím díle v tom vědomí, že v Pánu vaše práce není marná. ', '1K 16:1': 'Co se týče sbírky pro svaté, čiňte i vy tak, jak jsem nařídil církvím v Galacii. ', '1K 16:2': 'Prvního dne v témdni každý z vás ať dá stranou a uloží, co je mu možno, aby se sbírky nedály teprve, až bych k vám přišel. ', '1K 16:3': 'Až budu u vás, pošlu ty, které k tomu schválíte, s dopisy, aby váš dar lásky zanesli do Jeruzaléma. ', '1K 16:4': 'Bude-li žádoucí, abych šel i já, půjdou se mnou.', '1K 16:5': 'Přijdu k vám, až projdu Macedonii. Macedonii totiž chci jen projíti, ', '1K 16:6': 'ale u vás snad pobudu, nebo i přezimuji, abyste vy mě vypravili, kam bych hodlal jíti. ', '1K 16:7': 'Nechci vás tentokrát uviděti jenom mimochodem, doufám, že u vás zůstanu nějaký čas, dovolí-li mi to Pán. ', '1K 16:8': 'V Efezu zůstanu do letnic, ', '1K 16:9': 'neboť tu mám otevřeny veliké dveře k činnosti, ovšem také mnoho odpůrců.', '1K 16:10': 'Až přijde Timoteus, hleďte, ať je mezi vámi bez bázně, neboť koná dílo Páně jako já. ', '1K 16:11': 'Ať jím tedy nikdo nepohrdá. Vypravte jej pak v pokoji, aby šel ke mně, neboť ho očekávám i s bratřími.', '1K 16:12': 'Co se týče bratra Apola, mnoho jsem na něj naléhal, aby k vám šel s bratřími. Ale on nyní naprosto nechtěl jíti, přijde však, až bude míti volno.', '1K 16:13': 'Bděte, buďte stálí ve víře, buďte mužní a silní! ', '1K 16:14': 'Všecko ať se u vás děje v lásce! ', '1K 16:15': 'Napomínám vás, bratří: znáte rodinu Štěpánovu, že je to náš první zisk v Řecku a že se oddali v službu svatým – ', '1K 16:16': 'ať se tedy i vy podřizujete takovým a každému, kdo se účastní práce a lopotí. ', '1K 16:17': 'Mám radost z příchodu Štěpánova, Fortunátova a Achaikova, protože oni mi nahradili váš nedostatek. ', '1K 16:18': 'Uklidnili ducha mého i vašeho. Uznávejte tedy takové lidi.', '1K 16:19': 'Pozdravují vás církve azijské. Pozdravuje vás v Pánu mnohokrát Akvilas a Priska s církví, která je v jejich domě. ', '1K 16:20': 'Všichni bratří vás pozdravují. Pozdravte se vespolek svatým polibkem.', '1K 16:21': 'Pozdrav mou vlastní, Pavlovou rukou:', '1K 16:22': '„Nemiluje-li kdo Pána, budiž proklet. – Maranatha! ', '1K 16:23': 'Milost Pána Ježíše budiž s vámi! ', '1K 16:24': 'Má láska je s vámi se všemi v Kristu Ježíši.“'}