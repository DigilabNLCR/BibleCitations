{'1Te 1:1': 'Pavel, Silvánus a Timoteus církvi tesalonické v Bohu Otci a Pánu Ježíši Kristu. Milost vám a pokoj! ', '1Te 1:2': 'Děkujeme Bohu stále za vás za všecky; činíme o vás zmínku v svých modlitbách ustavičně, ', '1Te 1:3': 'vzpomínáme na vaše dílo víry, na vaši námahu lásky a trpělivost naděje v našeho Pána Ježíše Krista před naším Bohem a Otcem. ', '1Te 1:4': 'Známe vaše vyvolení, bratří Bohem milovaní; ', '1Te 1:5': 'vždyť jsme vám kázali evangelium nejen slovem, ale i v moci a v Duchu svatém a v plné přesvědčivosti. Vy sami víte, jací jsme byli mezi vámi k vůli vám. ', '1Te 1:6': 'A vy jste se stali napodobiteli našimi a napodobiteli Pána; přijali jste slovo přes mnohou tíseň s radostí z Ducha svatého, ', '1Te 1:7': 'takže jste se stali vzorem všem věřícím v Macedonii a v Řecku. ', '1Te 1:8': 'Neboť od vás se slovo Páně rozezvučelo nejen po Macedonii a Řecku, ale pověst o vaší víře v Boha se rozešla na všech místech, takže není potřebí, abychom my o tom něco říkali. ', '1Te 1:9': 'Lidé sami o nás vypravují, jakého se nám dostalo vstupu k vám a jak jste se obrátili k Bohu od model, abyste sloužili Bohu živému a pravému ', '1Te 1:10': 'a očekávali jeho Syna z nebe, jejž vzkřísil z mrtvých, Ježíše, jenž nás zachraňuje od blížícího se hněvu.', '1Te 2:1': 'Vy sami, bratří, víte, že náš vstup k vám nebyl marný. ', '1Te 2:2': 'Naopak po všem utrpení, které jsme, jak víte, před tím protrpěli, a po všech násilnostech ve Filipech nabyli jsme nové důvěry v našeho Boha, abychom vám hlásali evangelium Boží přes mnohý těžký zápas. ', '1Te 2:3': 'Naše výzva k vám se nedála z poblouzení nebo z nečistých pohnutek a nepůsobila klamem; ', '1Te 2:4': 'byli jsme od samého Boha vyzkoušeni, aby nám bylo svěřeno evangelium, a tak mluvíme, ne jako bychom se snažili zalíbiti lidem, ale Bohu, jenž zkoumá naše srdce. ', '1Te 2:5': 'Nepoužili jsme nikdy lichotivých slov, jak sami víte, ani jsme nic nepředstírali, abychom pro sebe něco získali, – Bůh je svědek! ', '1Te 2:6': 'Netoužili jsme po slávě u lidí, ani u vás, ani u jiných, ', '1Te 2:7': 'ačkoli jsme jako Kristovi apoštolé mohli míti jistou vážnost. Ale my jsme si mezi vámi počínali tak něžně, jako když chůva hýčká své děti; ', '1Te 2:8': 'tak nás všecko k vám táhlo, tak jsme si vás oblíbili, že jsme byli ochotni sdíleti se s vámi nejen o evangelium Boží, ale i o vlastní duše – tak jste se nám stali milými. ', '1Te 2:9': 'Přece si ještě vzpomínáte, bratří, na naši lopotu a námahu. Ve dne i v noci jsme pracovali, abychom nikomu z vás nepadli na obtíž, a tak jsme vám kázali evangelium Boží. ', '1Te 2:10': 'Vy jste svědky i sám Bůh, jak zbožně, spravedlivě a bezvadně jsme se chovali k vám věřícím, ', '1Te 2:11': 'jak jsme – vždyť to víte – každého z vás jako otec vlastní děti těšili, ', '1Te 2:12': 'přesvědčovali a svědectvím zavazovali, abyste žili život důstojný Boha, jenž vás volá do svého království a do své slávy.', '1Te 2:13': 'Proto také i my děkujeme Bohu neustále, že, když jste od nás převzali slovo Boží, jež jste slyšeli, přijali jste je ne jako slovo lidské, nýbrž jako slovo Boží, jímž také vpravdě jest; ono také působí ve vás věřících.', '1Te 2:14': 'Vždyť jste se vy, bratří, stali napodobiteli církví Božích, jež jsou v Kristu Ježíši v Judei, neboť jste stejně trpěli i vy od vlastních soukmenovců, jako oni trpěli od Židů, ', '1Te 2:15': 'kteří zabili Pána Ježíše i proroky a také nás pronásledovali. Proto se ovšem nemohou líbiti Bohu a jsou protivní všem lidem. ', '1Te 2:16': 'Nám brání kázati pohanům, aby došli spásy; tím arci dovršují stále své hříchy. Ale hněv, jenž na ně padl, vyvrcholil. ', '1Te 2:17': 'Když jsme po vás, bratři, na krátký čas osiřeli – ovšem ne: »sejde s očí, sejde s mysli!« – tím hojněji jsme se snažili uviděti vás zase tváří v tvář. ', '1Te 2:18': 'Velmi jsme po vás toužili. Proto jsme chtěli k vám přijití, já Pavel víc než jednou, ale satan nám to překazil. ', '1Te 2:19': 'Neboť kdo je naše naděje, radost a věnec chlouby? Zdali ne také vy před naším Pánem Ježíšem, až přijde? ', '1Te 2:20': 'Vy jste naše sláva i radost, ', '1Te 3:1': 'poněvadž jsme to již nemohli vydržeti, rozhodli jsme se zůstati sami v Athénách ', '1Te 3:2': 'a poslali jsme Timotea, našeho bratra a služebníka Božího v práci pro evangelium Kristovo, aby vás utvrdil a povzbudil ve vaší víře, ', '1Te 3:3': 'aby se nikdo nedal zviklati v tomto útisku. Vždyť sami víte, že to je naše určení; ', '1Te 3:4': 'již tehdy, kdy jsme byli u vás, předpovídali jsme vám, že nás čeká útisk. Tak se i stalo, a vy to víte. ', '1Te 3:5': 'Proto jsem to již déle nevydržel a poslal jsem k vám, aby se mi dostalo zprávy o vaší víře, zdali vás pokušitel nepokoušel a zdali všecka naše námaha nebyla marná. ', '1Te 3:6': 'Nyní však, když k nám Timoteus od vás přišel a přinesl nám radostnou zvěst o vaší víře a lásce a o tom, že si na nás stále v dobrém vzpomínáte a toužíte nás uviděti stejně jako my vás, ', '1Te 3:7': 'proto jsme se z vás a vaší vírou, bratří, potěšili přese všecku svou tíseň a útisk; ', '1Te 3:8': 'nyní zas opravdu žijeme, když vy pevně stojíte v Pánu. ', '1Te 3:9': 'Jak můžeme Bohu dostatečně děkovati k vůli vám za všecku radost, kterou se z vás radujeme před svým Bohem? ', '1Te 3:10': 'Ve dne v noci se úsilně modlíme, abychom zase spatřili vaši tvář a mohli opraviti nedostatky vaší víry. ', '1Te 3:11': 'Kéž sám náš Bůh a Otec i náš Pán Ježíš řídí naši cestu k vám! ', '1Te 3:12': 'Kéž vás Pán naplní hojností lásky mezi vámi vespolek a ke všem lidem, jakou i my máme k vám! ', '1Te 3:13': 'Kéž posilní vaše srdce a učiní je bezúhonnými v svatosti před naším Bohem a Otcem při příchodu našeho Pána Ježíše se všemi jeho svatými!', '1Te 4:1': 'Dále prosíme a napomínáme vás, bratří, v Pánu Ježíši, abyste se podle návodu, jejž jste od nás převzali, jak máte žíti a Bohu se líbiti a jak již žijete, ještě více v tom rozhojnili. ', '1Te 4:2': 'Vždyť víte, jaké příkazy jsme vám dali jménem Pána Ježíše. ', '1Te 4:3': 'Neboť to je vůle Boží: vaše posvěcení; zdržujte se necudnosti; ', '1Te 4:4': 'naučte se každý stýkati s vlastní ženou svatě a čestně, ', '1Te 4:5': 'ne aby hověl vášni a chtíči, jako činí pohané, kteří neznají Boha. ', '1Te 4:6': 'Ať nikdo nepřekračuje míru a neklame svého bratra v jednání, – neboť Bůh jest mstitelem všech takových hříchů. To jsme vám již dříve řekli a osvědčili. ', '1Te 4:7': 'Neboť Bůh nás nepovolal k nečistotě, ale k posvěcení. ', '1Te 4:8': 'Proto, kdo tou povinností pohrdá, pohrdá ne člověkem, ale Bohem, který vám dal svého svatého Ducha. ', '1Te 4:9': 'O bratrské lásce není potřebí vám psáti. Vždyť vy sami jste přímo Bohem poučeni, abyste se vespolek milovali. ', '1Te 4:10': 'Ostatně to i činíte všem bratřím v celé Macedonii. Ale přece vás, bratří, vybízíme, abyste se v tom ještě rozhojňovali. ', '1Te 4:11': 'Zakládejte si na tom, abyste žili klidně. Věnujte se svým věcem. Pracujte svýma rukama, jak jsme vám nařídili, ', '1Te 4:12': 'abyste žili životem slušným v očích lidí, kteří stojí mimo; a pak budete na všech nezávislí.', '1Te 4:13': 'Také bychom vás, bratří, neradi nechali v nejistotě o lidech, kteří zesnuli. Nermuťte se pro ně, jako činí ostatní, kteří nic nevědí o naději. ', '1Te 4:14': 'Věříme, že Ježíš umřel a vstal z mrtvých. Tak Bůh skrze Ježíše i ty, kteří zesnuli, s ním přivede. ', '1Te 4:15': 'Toto vám pravíme slovem Páně že my živí, kteří se dožíváme příchodu Páně. nepředejdeme těch, kteří zesnuli. ', '1Te 4:16': 'Sám Pán sestoupí s nebe, jakmile zazní výzva, jakmile se ozve hlas archanděla a Boží polnice. Mrtví v Kristu vstanou nejprve, ', '1Te 4:17': 'potom my živí, kteří se toho dožíváme, spolu s nimi budeme uchváceni v oblacích, půjdeme naproti Pánu do vzduchu, a tak budeme trvale s Pánem. ', '1Te 4:18': 'Tak se povzbuzujte vespolek těmito slovy.', '1Te 5:1': 'O časích a lhůtách nepotřebujete, bratří, aby vám bylo psáno. ', '1Te 5:2': 'Vždyť sami přesně víte, že den Páně přichází jako zloděj v noci. ', '1Te 5:3': 'Až budou lidé říkati: »Je pokoj« a »Je bezpečno«, znenadání na ně přikvapí záhuba jako bolest na rodičku. Uprchnouti jim nebude možno. ', '1Te 5:4': 'Ale vy, bratří, nejste ve tmě, aby vás ten den mohl zastihnouti jako zloděj. ', '1Te 5:5': 'Vždyť vy všichni jste synové světla a synové dne. Nenáležíme noci ani tmě. ', '1Te 5:6': 'Nuže, tedy nespěme jako ti druzí, ale bděme a buďme střízliví.', '1Te 5:7': 'Ospalci spí v noci a opilci se opíjejí v noci. ', '1Te 5:8': 'Ale my, kteří náležíme dni, buďme střízliví; oblecme si víru a lásku jako pancíř a naději ve spásu jako přílbu. ', '1Te 5:9': 'Bůh nás přece neurčil k hněvu, ale k tomu, abychom nabyli spásy skrze našeho Pána Ježíše Krista, ', '1Te 5:10': 'jenž za nás umřel, abychom, ať bdíme [v životě] či spíme [v smrti], spolu s ním žili. ', '1Te 5:11': 'Proto se povzbuzujte a budujte jeden druhého, jak již ostatně činíte.', '1Te 5:12': 'Prosíme vás, bratří, abyste uznávali ty, kteří mezi vámi namáhavě pracují a jsou vašimi představenými v Pánu a napomínají vás. ', '1Te 5:13': 'Mějte je ve zvláštní lásce pro jejich práci. Mezi sebou žijte v pokoji.', '1Te 5:14': 'Vybízíme vás, bratří, napomínejte lidi nespořádané; těšte malomyslné, ujímejte se slabých, ke všem buďte shovívaví. ', '1Te 5:15': 'Hleďte, ať nikdo neoplácí nikomu zlo zlem, ale usilujte vždy o dobro mezi sebou a ke všem. ', '1Te 5:16': 'Stále se radujte. ', '1Te 5:17': 'Bez přestání se modlete. ', '1Te 5:18': 'Při všem děkujte Bohu, neboť to je vůle Boží v Kristu pro vás. ', '1Te 5:19': 'Nezhášejte oheň Ducha. ', '1Te 5:20': 'Nepohrdejte proroctvím; ', '1Te 5:21': 'zkoušejte všecko, ale držte se jen toho, co je dobré; ', '1Te 5:22': 'zdržujte se od všelikého zlého zjevu.', '1Te 5:23': 'Kéž vás sám Bůh pokoje posvětí skrz naskrz! Kéž je zachován váš duch úplný a duše i tělo neposkvrněné k příchodu našeho Pána Ježíše Krista. ', '1Te 5:24': 'Věrný jest ten, který vás povolává, a on to i učiní.', '1Te 5:25': 'Bratří, modlete se za nás. ', '1Te 5:26': 'Pozdravte všecky bratří svatým polibkem. ', '1Te 5:27': 'Zapřisahám vás při Pánu, abyste dali ten list přečísti všem bratřím.', '1Te 5:28': 'Milost našeho Pána Ježíše Krista s vámi! '}