{'Ju 1:1': 'Juda, služebník Ježíše Krista, bratr Jakubův, vyvoleným, milovaným v Bohu Otci a zachovávaným pro Ježíše Krista.', 'Ju 1:2': 'Milosrdenství, pokoj a láska budiž vám rozhojněna! ', 'Ju 1:3': 'Milovaní! Přičiňoval jsem se se vší horlivostí o to, abych vám psal o naší společné spáse, a pokládám za nutné napsati vám napomenutí, abyste vedli zápas pro víru, jež byla jednou provždy odevzdána svatým. ', 'Ju 1:4': 'Vloudili se totiž někteří lidé, kteří jsou předem zapsáni k tomu soudu: bezbožní, kteří převracejí milost našeho Boha v nezřízenost a zapírají našeho jediného vládce a Pána Ježíše Krista.', 'Ju 1:5': 'Chci vám však připomenouti, ačkoli to všecko dohromady víte, že Pán zachránil lid z Egypta, potom zahubil ty, kdož neuvěřili, ', 'Ju 1:6': 'a že chová k soudu velikého dne ve věčných poutech ve tmě anděly, kteří neuhlídali svého panství, ale opustili vlastní příbytek; ', 'Ju 1:7': 'jako Sodoma a Gomora a města okolo nich, která podobným způsobem jako tito se vrhla do necudnosti a šla za jiným tělem, jsou před námi jakožto výstraha, snášejíce trest věčným ohněm.', 'Ju 1:8': 'Stejně i tito lidé v svých snech poskvrňují tělo, pohrdají Mocnostmi, rouhají se Slávě. ', 'Ju 1:9': 'Sám archanděl Michael, když měl spor s ďáblem a vyjednával o Mojžíšovu mrtvolu, neodvážil se vynésti nad ním rouhavý soud, nýbrž řekl jen: „Pán tě potrestej!“ ', 'Ju 1:10': 'Ale tito se rouhají všemu, co ani neznají, a čemu rozumějí, ovšem jen pudem jako nerozumná zvířata, v tom propadají zhoubě. ', 'Ju 1:11': 'Běda jim! Dali se cestou Kainovou, svodem odplaty Balámovy se dali zmásti, odporem Koreovým sami se zhubili. ', 'Ju 1:12': 'Jsou to skvrny ve vašich hodech lásky, když s vámi hodují; bez bázně sami sebe pasou. Jsou to oblaky bez vody, sem tam honěné větry, podzimní stromy bez ovoce, dvakrát odumřelé, vykořeněné; ', 'Ju 1:13': 'divoké vlny mořské, pěnící se vlastní hanbou, bludné hvězdy, pro něž je připravena na věčnost mrákota tmy.', 'Ju 1:14': 'O nich také prorokoval sedmý od Adama Enoch: „Hle, přišel Pán s desetitisíci svých svatých“, ', 'Ju 1:15': 'aby vynesl soud proti všem a usvědčil všecky bezbožné ze všech jejich bezbožných skutků, jichž se bezbožně dopustili, a ze všech tvrdých slov, jež promluvili proti němu bezbožní hříšníci. ', 'Ju 1:16': 'Jsou to reptáci, kteří si stýskají na osud; žijí podle svých chtíčů, a jejich ústa mluví honosně, vlichocují se lidem pro zisk.', 'Ju 1:17': 'Ale vy, milovaní, pamatujte na slova, jež vám byla předem řečena od apoštolů našeho Pána Ježíše Krista.', 'Ju 1:18': 'Řekli vám: „Na konci času povstanou posměvači, žijící podle vlastních bezbožných chtíčů.“ ', 'Ju 1:19': 'Jsou to podněcovatelé stranictví, otroci smyslů, nemají Ducha. ', 'Ju 1:20': 'Ale vy, milovaní, budujte sami sebe v své nejsvětější víře, modlete se v Duchu svatém, ', 'Ju 1:21': 'udržujte se v Boží lásce, očekávejte milosrdenství našeho Pána Ježíše Krista k\xa0životu věčnému. ', 'Ju 1:22': 'Jednak mějte slitování s pochybujícími, ', 'Ju 1:23': 'zachraňujte a »vytrhujte je z ohně«; jednak mějte slitování, ale se strachem, chovejte v nenávisti i ten šat poskvrněný tělesností.', 'Ju 1:24': 'Tomu pak, kdo jest mocen zachovati vás od pádu a postaviti vás bez poskvrny v plesu před svou slávu, ', 'Ju 1:25': 'jedinému Bohu, našemu Spasiteli skrze Krista Ježíše, našeho Pána, sláva, velebnost, síla a moc před veškerým časem, i nyní, i po všecky věky! Amen. '}