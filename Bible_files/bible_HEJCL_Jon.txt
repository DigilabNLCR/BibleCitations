{'Jon 1:1': 'Hospodin oslovil Jonáše, syna Amatiova, takto:', 'Jon 1:2': '„Vstaň [a] jdi do Ninive, města velikého, a kaž v něm, neboť vystoupila zloba jeho přede mne."', 'Jon 1:3': 'Avšak Jonáš vstal, aby utekl do Tarsise, daleko od Hospodina. Sestoupil do Joppe a našel loď, která měla odplouti do Tarsise; zapravil příslušné jízdné a sestoupil do ní, aby se odebral s nimi do Tarsise daleko od Hospodina.', 'Jon 1:4': 'Hospodin však spustil vítr veliký na moře, že nastala na moři veliká bouře a lodi hrozilo, že ztroskotá.', 'Jon 1:5': 'Plavci se báli a volali, každý k bohu svému, a vmetali nářadí, které na lodi bylo, do moře, aby jim bylo ulehčeno. Jonáš pak byl sestoupil dovnitř lodi, lehl si a tvrdě spal.', 'Jon 1:6': 'I přistoupil k němu velitel lodi a řekl mu: „Co ty se poddáváš spánku? Vstaň, vzývej boha svého! Snad (ten) bůh rozpomene se na nás, a nezahyneme."', 'Jon 1:7': 'I řekli si vespolek: „Nuže, vržme losy, abychom zvěděli, čí vinou nás toto neštěstí potkalo!" Když metali losy, los. padl na Jonáše.', 'Jon 1:8': 'Tu mu řekli: „Pověz nám, pro koho toto neštěstí nás potkalo, jaké máš zaměstnání, (odkud přicházíš), která země je tvůj domov, [a kam jdeš] a z kterého národa jsi ty?"', 'Jon 1:9': 'Odpověděl jim: „Hebrej jsem já a ctím Hospodina, Boha nebes, jenž učinil moře i pevninu."', 'Jon 1:10': 'Tu zděsili se ti muži bázní velikou a řekli mu: „Cos to učinil?" – Věděli totiž ti muži, že utíká daleko od Hospodina, protože jim to byl oznámil. – ', 'Jon 1:11': 'A tázali se ho: „Jak máme s tebou naložiti, aby moře přestalo (se bouřiti) proti nám?" – Moře totiž se vzdouvalo. dál a dále. – ', 'Jon 1:12': 'Odpověděl jim: „Vezměte mě a uvrzte do moře, i přestane moře (se bouřiti) proti vám; neboť já vím, že pro mne bouře tato veliká přišla na vás."', 'Jon 1:13': 'I veslovali ti muži, aby se vrátili k zemi, ale nemohli, neboť moře se vzdouvalo proti nim dál a dále.', 'Jon 1:14': 'Tu volali k Hospodinu řkouce: „Ach, Hospodine, kéž nezahyneme pro život tohoto muže, a kéž nám nepřičítáš nevinné krve; neboť ty, Hospodine, jak jsi chtěl, učinil jsi!"', 'Jon 1:15': 'Vzali tedy Jonáše a uvrhli ho do moře; i přestalo moře bouřiti se.', 'Jon 1:16': 'A ti muži zděsili se bázní velikou z Hospodina, obětovali mu oběti a učinili mu sliby.', 'Jon 2:1': 'Hospodin pak připravil rybu velikou, aby pohltila Jonáše. A byl Jonáš v břiše té ryby tři dny a tři noci.', 'Jon 2:2': 'Tu se Jonáš modlil k Hospodinu, Bohu svému, z břicha ryby', 'Jon 2:3': 'takto: Volal jsem z tísně své k Hospodinu, i vyslyšel mne; z lůna podsvětí volal jsem, a vyslyšel jsi hlas můj.', 'Jon 2:4': 'Uvrhl jsi mne do hlubiny, do srdce moře, proud mne obklíčil; všecky tvé víry a vlny tvoje nade mnou přešly.', 'Jon 2:5': 'A já – řekl jsem si: „Zavržen jsem daleko od tvých očí; ale opět uzřím chrám tvůj svatý!"', 'Jon 2:6': 'Obklíčily mne vody až k duši, tůň mě obehnala; moře přikrylo mi hlavu', 'Jon 2:7': 'na úpatí hor. Sestoupil jsem do země, jejížto závory zavřely mne na věky, ale vytáhl jsi z podsvětí můj život, Hospodine, Bože můj!', 'Jon 2:8': 'Když vysílena byla ve mně má duše, na Hospodina vzpomněl jsem si, i došla k tobě modlitba má, k tvému svatému chrámu.', 'Jon 2:9': 'Kteří ctí nicotné modly, opouštějí (zdroj) své milosti!', 'Jon 2:10': 'Já však s hlasem chvály obětovat budu tobě; cokoliv jsem slíbil, splním. Spása jest u Hospodina!', 'Jon 2:11': 'I přikázal Hospodin rybě, a ta vyvrhla Jonáše na pevninu.', 'Jon 3:1': 'Hospodin oslovil Jonáše po druhé takto:', 'Jon 3:2': 'Vstaň, jdi do Ninive, města velikého, a kaž tam, co já ti ukládám.', 'Jon 3:3': 'Vstal tedy Jonáš a odešel do Ninive, podle slova Hospodinova; bylo pak Ninive město veliké, na tři denní pochody.', 'Jon 3:4': 'I počav Jonáš první denní pochod ve městě kázal takto: „Ještě čtyřicet dní a Ninive bude vyvráceno!"', 'Jon 3:5': 'Ninivští však uvěřili v Boha, vyhlásili půst a oblékli se v žínice od největšího až do nejmenšího.', 'Jon 3:6': 'Když totiž dostala se ta řeč ke králi ninivskému, vstal se svého trůnu, odhodil svůj háv, oblékl se v žínici a sedl si do popela;', 'Jon 3:7': 'dal také provolati v Ninive toto: „z rozkazu krále a knížat jeho budiž přikázáno: Lidé i dobytek, skot i brav ať ničeho ani neokusí; ať se nepasou a vody ať nepijí!', 'Jon 3:8': 'Oblečeni buďte žínicemi (lidé i dobytek), volejtež k Hospodinu, co mají síly, a každý nechať obrátí se od cesty své zlé, od nepravosti, která lpí mu na rukou.', 'Jon 3:9': 'Snad obrátí se Bůh a odpustí; snad zanechá přísného hněvu svého a nezahyneme!"', 'Jon 3:10': 'Když viděl Bůh skutky jejich, že se odvrátili od cesty své zlé, smiloval se nad neštěstím, kterým byl jim hrozil a neučinil ho.', 'Jon 4:1': 'Ale Jonáše mrzelo to velmi, a rozhněval se.', 'Jon 4:2': 'Modlil se Hospodinu řka: „Ach, Hospodine, zdali to není to, co jsem si myslil, když jsem byl ještě doma? Proto jsem rychle utíkal do Tarsise; neboť jsem věděl, že jsi ty Bůh milostivý, milosrdný, trpělivý a mnohého smilování, který má slitování nad neštěstím.', 'Jon 4:3': 'Nyní tedy, Hospodine, vezmi, prosím, život mně; jeť mi lépe, abych umřel nežli žil!"', 'Jon 4:4': 'Hospodin odpověděl: „Hněváš se právem?"', 'Jon 4:5': 'Jonáš pak vyšel z města, a usadil se proti východní straně města; udělal si tu stánek a seděl pod ním ve stínu touže spatřiti, co se stane městu.', 'Jon 4:6': 'Připravil Hospodin Bůh skočec, aby vzrostl nad hlavu Jonášovu, aby měl stín nad svou hlavou, a chránil ho. Byltě obtížen (vedrem). Jonáš měl ze skočce velikou radost.', 'Jon 4:7': 'Ale Bůh nastrojil druhého dne při východu jitra červa, který píchl do skočce, že uschl.', 'Jon 4:8': 'Když pak vzešlo slunce, přivolal Hospodin vražedné, žhoucí povětří, a slunce pralo na hlavu Jonášovu, že mu bylo mdlo; i přál si, aby umřel řka: „Lépe jest mi umříti nežli živu býti!"', 'Jon 4:9': 'Tu se tázal Bůh Jonáše: „Právem-li se hněváš pro skočec?" Odpověděl: „Právem se hněvám až k smrti!"', 'Jon 4:10': 'I řekl Hospodin: „Ty žalost máš nad skočcem, o němž jsi nepracoval, aniž jsi učinil, aby vzrostl, který za jednu noc se vypučel a jedné noci zahynul;', 'Jon 4:11': 'a já bych neměl soucit míti s Ninivem, městem velikým, v němž jest více nežli sto dvacet tisíc lidských bytostí, jež nedovedou rozlišovati pravici od levice, a množství dobytka?"'}