{'1P 1:1': 'Petr, apoštol Ježíše Krista, vyvoleným poutníkům, rozptýleným po Pontu, Galatii, Kappadocii, Asii a Bithynii,', '1P 1:2': '(vyvoleným) podle předvedení Boha Otce v posvěcení Duchem ku poslušenství a skropení krví Ježíše Krista: Milost vám a pokoj buď rozmnožen!', '1P 1:3': 'Veleben budiž Bůh a Otec Pána našeho Ježíše Krista, jenž podle velikého milosrdenství svého nás znovuzrodil k živé naději z mrtvýchvstáním Ježíše Krista,', '1P 1:4': 'k dědictví neporušitelnému a neposkvrněnému a nevadnoucímu, uchovanému v nebesích pro vás,', '1P 1:5': 'kteří jste mocí Boží chráněni skrze víru ke spáse připravené (k tomu), aby se zjevila v čase posledním,', '1P 1:6': 've kterém budete plesati, nyní na krátko, třeba-li, se zarmoutivše v rozličných pokušeních,', '1P 1:7': 'aby zkoušení vaší víry, (jsouc) dražší nad zlato, které (ač pomíjející jest, přece) ohněm se zkušuje, bylo shledáno k (vaší) chvále a slávě a cti při zjevení se Ježíše Krista;', '1P 1:8': 'jej milujete, ač jste ho neviděli; v něho věříte, ač naň nyní nepatříte, věříce pak budete plesati radostí nevýslovnou a oslavenou,', '1P 1:9': 'poněvadž dosáhnete cíle své víry, (totiž) spásy duše.', '1P 1:10': 'O spáse té zkoumali a zpytovali proroci, kteří prorokovali o milosti pro vás (určené),', '1P 1:11': 'zpytujíce, na který neb jaký čas ukazoval Duch Kristův v nich (mluvící), předpovídaje o Kristových utrpeních a potomních oslavách;', '1P 1:12': 'jim bylo zjeveno, že nikoli sobě, nýbrž vám přisluhovali těmi věcmi, které vám byly nyní zvěstovány skrze ty, kteří vám kázali evangelium v Duchu svatém s nebe poslaném, a do nichž nahlédnouti andělé touží.', '1P 1:13': 'Proto podpásajice si bedra mysli své a jsouce střízliví, dokonale obraťte naději svou na tu milost, která se vám podá při zjevení se Ježíše Krista;', '1P 1:14': 'jako dítky poslušné nepřizpůsobujte se již dřívějším chtíčům (které jste měli) ve své nevědomosti,', '1P 1:15': 'nýbrž podle toho Svatého, jenž vás povolal, buďte i vy svatí ve všem obcování svém,', '1P 1:16': 'ježto psáno jest: „Svatí buďte, neboť já svatý jsem“.', '1P 1:17': 'A jestli jako otce vzýváte toho, jenž soudí nestranně podle skutků jednoho každého, v bázni žijte po čas (pozemského) pobytu svého,', '1P 1:18': 'vědouce, že nikoli porušitelnými věcmi, zlatem neb stříbrem, jste byli vykoupeni ze svého nicotného života, přijatého podáním otcovským,', '1P 1:19': 'nýbrž drahou krví Krista jakožto Beránka neúhonného a neposkvrněného,', '1P 1:20': 'jenž byl předvěděn před ustanovením světa, zjevil se však v době poslední pro vás,', '1P 1:21': 'kteří skrze něho věříte v Boha, jenž ho vzkřísil z mrtvých a dal mu slávu, takže víra vaše jest také nadějí v Boha.', '1P 1:22': 'Očisťte duše své poslušností pravdy k nepokryté lásce bratrské a milujte se vespolek upřímně ze srdce čistého,', '1P 1:23': 'vždyť jste znovuzrozeni nikoli ze semene porušitelného, nýbrž neporušitelného, slovem Božím živým, a to zůstávajícím (na věky),', '1P 1:24': 'neboť „všeliké tělo jest jako tráva a všeliká sláva jeho jako květ travní; tráva uschne, a květ její opadne,', '1P 1:25': 'ale slovo Páně zůstává na věky“. A to je to slovo, které vám bylo hlásáno v evangeliu.', '1P 2:1': 'Odložíce tedy veškerou zlobu a všecku lesť i pokrytství, a závist a všecko utrhání,', '1P 2:2': 'jakožto dítky novorozené požadujte mléka duchovního, čistého, abyste jím vyrostli ke spáse,', '1P 2:3': 'ježto jste okusili, jak dobrotivý jest Pán.', '1P 2:4': 'K němu přistupujíce, kameni to živému, jenž byl od lidí zavržen, od Boha však vyvolen a poctěn,', '1P 2:5': 'také sami jako kameny živé se (na něm) vzděláváte v dům duchovní, v kněžstvo svaté, abyste podávali duchovní oběti příjemné Bohu skrze Ježíše Krista.', '1P 2:6': 'Proto v Písmě stojí: „Hle, já položím na Sionu kámen úhelný, vyvolený, ctěný, a kdo v něj uvěří, nebude zahanben“.', '1P 2:7': 'Vám tedy, kdo věříte, jest ctí, těm však, kteří nevěří, jest „kamenem, který stavitelé zavrhli; právě ten stal se kamenem úhelným,', '1P 2:8': 'a (to) kamenem nárazu a skalou pádu“; oni narážejí, slovu nevěříce; k tomu též jsou ustanoveni.', '1P 2:9': 'Vy však jste rodem vyvoleným, královským kněžstvem, národem svatým, lidem vlastnickým, abyste zvěstovali vznešené vlastnosti toho, jenž z temnosti vás povolal ku podivnému světlu svému,', '1P 2:10': 'kteří jste někdy byli ne lidem, nyní však jste lidem Božím, kteří jste (někdy) byli bez milosrdenství, nyní však jste milosrdenství došli.', '1P 2:11': 'Miláčkové, napomínám vás, abyste jakožto cizinci a poutníci zdržovali se tělesných žádostí, ježto ony bojují proti duši;', '1P 2:12': 'veďte život dobrý mezi pohany, aby v tom, v čem vám nyní utrhají jako zločincům, pro dobré skutky vaše, pozorujíce je, velebili Boha v den navštívení.', '1P 2:13': 'Poddáni buďte všelikému zřízení lidskému pro Boha, buďto králi jako (pánu) nejvyššímu,', '1P 2:14': 'aneb vladařům jakožto těm, kteří jsou posláni od něho ku potrestání zločinců a k pochvale dobrých;', '1P 2:15': 'neboť tak jest vůle Boží, abyste dobře činíce umlčovali nevědomost lidí nerozumných;', '1P 2:16': 'jako svobodní, a ne jako lidé, kteří svobodu mají za zástěru zloby, nýbrž jako služebníci Boží.', '1P 2:17': 'Všecky ctěte, bratrstvo milujte. Boha se bojte, krále v uctivosti mějte.', '1P 2:18': 'Služebníci, poddáni buďte ve vší bázni pánům, nejen dobrým a mírným, nýbrž i zlým.', '1P 2:19': 'To zajisté jest milost, jestli někdo ze svědomitosti k Bohu snáší útrapy, trpě nespravedlivě.', '1P 2:20': 'Neboť jaká jest to sláva, jestliže prohřešujíce se rány snášíte? Ale jestli dobře činíce trpíte a (to) snášíte, to jest milost u Boha.', '1P 2:21': 'Neboť k tomu jste povoláni, ježto i Kristus trpěl za vás, zůstavuje vám příklad, abyste následovali šlépějí jeho.', '1P 2:22': 'On hříchu neučinil, aniž se nalezla lesť v ústech jeho;', '1P 2:23': 'když mu spílali, nespílal v odvetu; když trpěl, nehrozil, nýbrž odevzdával (se) tomu, jenž soudí spravedlivě.', '1P 2:24': 'On vznesl naše hříchy sám na svém těle na dřevo, abychom odumrouce hříchům, žili spravedlnosti; jeho zsinalostí byli jste uzdraveni.', '1P 2:25': 'Neboť byli jste jako ovce bloudící, ale nyní jste se obrátili ku pastýři a biskupu duší svých.', '1P 3:1': 'Podobně ženy buďtež poddány svým mužům, aby i nevěří-li někteří slovu, životem svých manželek byli beze slova získáni,', '1P 3:2': 'zpozorujíce čistý život váš v bázni.', '1P 3:3': 'jejich ozdoba nebudiž vnější, (způsobená) splétáním vlasů a obkládáním se zlatem neb oblékáním si roucha,', '1P 3:4': 'nýbrž člověk skrytý, srdce, (oděný) neporušitelností ducha mírného a tichého, jenž jest drahocenný před Bohem.', '1P 3:5': 'Neboť tak někdy i svaté ženy doufající v Boha se zdobily, podřizujíce se mužům svým,', '1P 3:6': 'jako Sára poslouchala Abrahama, nazývajíc ho pánem, jejížto dítkami jste se staly, pokud dobře činíte a se nebojíte žádného postrachu.', '1P 3:7': 'Podobně muži, žijte rozumně se svými ženami jakožto s pohlavím slabším, prokazujíce jim vážnost jakožto spoludědičkám milosti života, aby modlitby vaše neměly překážky.', '1P 3:8': 'Konečně všichni buďte jednomyslní, soucitní, bratrů milovní, milosrdní, pokorní;', '1P 3:9': 'neodplacujte zlým za zlé, ani spíláním za spílání, nýbrž naopak žehnejte, ježto jste povoláni k tomu, abyste požehnání obdrželi dědictvím.', '1P 3:10': 'Neboť kdo chce milovati život a viděti dobré dny, zdržuj jazyk svůj od zlého a rty své od toho, aby nemluvily lstivě;', '1P 3:11': 'odvrať se od zlého a čiň dobré; hledej pokoje a sháněj se po něm,', '1P 3:12': 'neboť oči Páně (jsou obráceny) na spravedlivé a uši jeho ke prosbám jejich, ale hněv Páně proti těm, kteří činí zlé.', '1P 3:13': 'A kdo jest, jenž by vám uškodil, budete-li horliteli o dobré?', '1P 3:14': 'Ano byste i trpěli pro spravedlnost, jste blahoslaveni. Postrachu jejich však se nebojte ani nelekejte;', '1P 3:15': 'ale Krista Pána oslavujte ve svých srdcích, jsouce vždy hotovi k obraně proti každému, kdo žádá od vás počet z naděje vaší,', '1P 3:16': 'avšak s tichostí a bázní, majíce svědomí dobré, aby ti, kteří tupí dobrý váš život v Kristu, zahanbeni byli v tom, v čem vám utrhají (jako zločincům).', '1P 3:17': 'Neboť lépe jest, abyste (bude-li to chtíti vůle Boží) trpěli dobře činíce, nežli zlé činíce.', '1P 3:18': 'Vždyť i Kristus zemřel jednou za hříchy naše, spravedlivý za nespravedlivé, aby nás přivedl k Bohu, byv usmrcen sice podle těla, ale obživen podle ducha.', '1P 3:19': 'V něm přišed hlásal také těm duchům, kteří byli ve vězení;', '1P 3:20': 'ti někdy byli nevěřící, když božská shovívavost čekala ve dnech Noemových za stavby korábu, ve kterém bylo zachráněno několik, to jest osm osob, skrze vodu,', '1P 3:21': 'podobně jako i vás nyní protiobrazně zachraňuje křest, jenž není odložením nečistoty tělesné, nýbrž vyžádáním dobrého svědomí na Bohu, (a to) skrze vzkříšení Ježíše Krista,', '1P 3:22': 'jenž jest na pravici Boží; on (pohltiv smrt, abychom se stali dědici života věčného) přišel do nebe, kde jsou mu poddáni andělé i mocnosti a síly.', '1P 4:1': 'Poněvadž tedy Kristus za nás vytrpěl podle těla, ozbrojte se i vy touž myšlenkou; neboť kdo vytrpěl podle těla, upustil od hříchů,', '1P 4:2': 'tak aby zbývající čas v těle již nežil chtíčům lidským, nýbrž vůli Boží.', '1P 4:3': 'Dosti jest zajisté na tom, že jste v čase minulém vykonali vůli pohanů, vedše život v chlípnostech, v chtíčích, v pijanství, obžerství, opilství a v ohavném modlářství.', '1P 4:4': 'Proto se diví rouhajíce se, že s nimi neběháte k témuž výlevu hýřivosti.', '1P 4:5': 'Oni vydají počet tomu, jenž jest pohotově soudit živé i mrtvé,', '1P 4:6': 'neboť k tomu (konci) byla i mrtvým přinesena blahá zvěst, aby sice odsouzeni byli jako lidé podle těla, žili však jako Bůh podle ducha.', '1P 4:7': 'Všemu se přiblížil konec. Proto buďte opatrní a bděte na modlitbách.', '1P 4:8': 'Především mějte vytrvalou lásku k sobě vespolek, neboť láska přikrývá množství hříchů;', '1P 4:9': '(buďte) pohostinští jedni k druhým bez reptání,', '1P 4:10': 'Posluhujte si vespolek každý podle milosti, kterou obdržel, jako dobří správcové rozličné milosti Boží;', '1P 4:11': 'mluví-li kdo, (mluv) jako slova Boží; přisluhuje-li kdo, (přisluhuj) jako z moci, kterou Bůh uděluje, aby ve všem byl oslaven Bůh skrze Ježíše Krista, jemuž jest sláva a vláda na věky věků, amen.', '1P 4:12': 'Miláčkové, nedivte se tomu soužení, které na vás přichází ke zkušení, jakoby se vám přiházelo něco nového,', '1P 4:13': 'nýbrž majíce účast v utrpeních Kristových, radujte se, abyste také při zjevu slávy jeho se zaradovali s plesáním.', '1P 4:14': 'Jste-li tupeni pro jméno Kristovo, blahoslaveni jste, neboť duch slávy a moci a (tedy) Duch Boží spočívá na vás.', '1P 4:15': 'Nikdo totiž netrp jako vrah neb zloděj neb zločinec, ani jako člověk, jenž se vměšuje do věcí cizích;', '1P 4:16': 'trpí-li však kdo jako křesťan, nestyď se, nýbrž (spíše) oslavuj Boha v tom jméně,', '1P 4:17': 'neboť jest čas, aby se počal soud od domu Božího; jestli však nejprve od nás, jaký bude konec těch, kteří nevěří evangeliu Božímu?', '1P 4:18': 'A jestli spravedlivý stěží se zachraňuje, kde se ocitne bezbožník a hříšník?', '1P 4:19': 'Protož i ti, kteří trpí podle vůle Boží, poroučejte své duše věrnému Stvořiteli dobrými skutky.', '1P 5:1': 'Starších tedy, kteří jsou mezi vámi, napomínám já spolustarší a svědek utrpení Kristových a (proto i) účastník budoucí té slávy, která se zjeví:', '1P 5:2': 'Paste stádce Boží, které jest u vás, přihlížejíce k němu nikoli z přinucení, nýbrž dobrovolně podle vůle Boží, ani s mrzkou ziskuchtivostí, nýbrž ochotně,', '1P 5:3': 'ani jako lidé, kteří vládnou pánovitě nad úděly, nýbrž jako ti, kteří jsou vzory stádci;', '1P 5:4': 'a když se ukáže arcipastýř, obdržíte nevadnoucí korunu slávy.', '1P 5:5': 'Podobně vy, mladší, buďte poddáni starším. Všichni však oblecte se v pokoru, neboť Bůh se pyšným protiví, ale pokorným dává milost.', '1P 5:6': 'Pokořte se tedy pod mocnou ruku Boží, aby vás povýšil v čas navštívení,', '1P 5:7': 'složíce veškerou svou starost na něj, neboť on má péči o vás.', '1P 5:8': 'Střízliví buďte a bděte, neboť protivník váš ďábel obchází jako lev řvoucí hledaje, koho by pohltil.', '1P 5:9': 'Jemu odpírejte silni ve víře, vědouce, že totéž utrpení děje se bratrstvu vašemu na světě.', '1P 5:10': 'Bůh pak všeliké milosti, jenž vás povolal k věčné slávě své v Kristu Ježíši, po krátkém utrpení sám vás zdokonalí, utvrdí a upevní.', '1P 5:11': 'Jemu (buď) sláva a panování na věky věků, amen!', '1P 5:12': 'Po Silvánovi, bratru to věrném, jakož soudím, psal jsem vám krátce, abych (vás) napomenul a (vám) osvědčil, že to jest pravá milost Boží, ve které stojíte.', '1P 5:13': 'Pozdravuje vás spoluvyvolená obec, která jest v Babylóně, a Marek, můj syn.', '1P 5:14': 'Pozdravte se vespolek políbením svatým. Milost vám všem, kteří jste v Kristu Ježíši. Amen.'}