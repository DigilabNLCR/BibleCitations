{'Ga 1:1': 'Pavel, apoštol ustanovený ne od lidí ani skrze člověka, nýbrž skrze Ježíše Krista a Boha Otce, jenž jej vzkřísil z mrtvých, ', 'Ga 1:2': 'a všichni bratří se mnou církvím v Galacii.', 'Ga 1:3': 'Milost vám a pokoj od Boha, našeho Otce, a Pána Ježíše Krista, ', 'Ga 1:4': 'který se vydal za naše hříchy, aby nás vysvobodil z tohoto přítomného zlého světa podle vůle našeho Boha a Otce, – ', 'Ga 1:5': 'jemu budiž sláva na věky věků! Amen. ', 'Ga 1:6': 'Divím se, že se od toho, jenž vás povolal v milosti Kristově, tak rychle uchylujete k »jinému evangeliu«. ', 'Ga 1:7': 'Není ovšem »jiného evangelia«, jen někteří lidé vás matou a chtějí převrátiti evangelium Kristovo. ', 'Ga 1:8': 'Ale i kdybychom my sami neb anděl z nebe hlásal evangelium odchylné od toho, jež jsme vám hlásali, proklet buď! ', 'Ga 1:9': 'Řekl jsem dříve a ještě jednou opakuji: Hlásá-li vám kdo evangelium odchylné od toho, jež jste přijali, proklet buď!', 'Ga 1:10': 'Snažím se teď získati lidi? Či Boha? Či usiluji líbiti se lidem? Věru, kdybych se ještě chtěl líbiti lidem, nebyl bych Kristovým služebníkem. ', 'Ga 1:11': 'Prohlašuji vám, bratří: Evangelium, které jsem vám hlásal, není lidská věc; ', 'Ga 1:12': 'já jsem ho nepřijal ani se mu nenaučil od člověka, ale skrze zjevení Ježíše Krista.', 'Ga 1:13': 'Vždyť jste slyšeli o mém někdejším chování v Židovstvu, jak jsem nadmíru pronásledoval církev Boží a pustošil ji; ', 'Ga 1:14': 'jak jsem předstihoval v židovství mnohé vrstevníky svého rodu, jsa mnohem víc než oni horlitelem pro otcovské tradice. ', 'Ga 1:15': 'Ale Bohu, jenž mě určil již před narozením a povolal svou milostí, se zlíbilo ', 'Ga 1:16': 'zjeviti ve mně svého Syna, abych evangelium o něm hlásal mezi pohany. Tu jsem se neobrátil hned na žádného člověka, ', 'Ga 1:17': 'ani jsem nešel do Jeruzaléma k těm, kteří byli apoštoly přede mnou, ale odešel jsem do Arábie a pak se vrátil do Damašku. ', 'Ga 1:18': 'Teprve po třech letech jsem se odebral do Jeruzaléma seznámit se s Kefou, ale pobyl jsem u něho jen čtrnáct dní. ', 'Ga 1:19': 'Jiného z apoštolů jsem ani neviděl, kromě Jakuba, bratra Páně. ', 'Ga 1:20': 'Co vám tu píši, hle, před tváří Boží prohlašuji, že nelžu. ', 'Ga 1:21': 'Potom jsem šel do končin Syrských a Cilických. ', 'Ga 1:22': 'Křesťanským církvím v Judei jsem byl osobně neznám. ', 'Ga 1:23': 'Jen o mně slýchaly: „Náš bývalý pronásledovatel nyní sám káže evangelium víry, kterou kdysi pustošil“, ', 'Ga 1:24': 'a velebily ze mne Boha. ', 'Ga 2:1': 'Potom po čtrnácti letech jsem se zas odebral do Jeruzaléma s Barnabášem a vzal jsem s sebou Tita. ', 'Ga 2:2': 'Odebral jsem se tam podle zjevení. Předložil jsem jim evangelium, jež káži mezi pohany, zvláště těm, kteří byli uznáváni, abych snad nekonal nebo nebyl konal běh naprázdno. ', 'Ga 2:3': 'Ale ani Titus, můj průvodce, ač byl Řek, nebyl přinucen, aby se dal obřezati. ', 'Ga 2:4': 'Vetřeli se tam sice lživí bratří a vloudili se, aby číhali na naši svobodu, kterou máme v Kristu Ježíši, a chtěli nás zotročiti. ', 'Ga 2:5': 'Ale těm jsem ani na okamžik neustoupil a nepoddal jsem se jim, aby vám zůstala nezkráceně pravda evangelia. ', 'Ga 2:6': 'Co se pak týče těch, kdo jsou za něco uznáváni – mně nezáleží na tom, čím kdysi byli; Bůh nečiní rozdílu v lidech – mně ti, kdo jsou za něco uznáváni, nic dalšího neuložili; ', 'Ga 2:7': 'naopak, když uviděli, že je mi svěřeno evangelium pro neobřezané jako Petrovi pro obřezané; ', 'Ga 2:8': 'neboť ten, který Petrovi dal sílu k apoštolství mezi obřezanými, dal sílu i mně pro pohany, ', 'Ga 2:9': 'a když poznali milost, která mi byla dána, Jakub, Kefas a Jan, kteří byli uznávanými ,sloupy’ [církve], podali mně i Barnabášovi pravici na důkaz společenství: my k pohanům, oni k obřezaným. ', 'Ga 2:10': 'Jen jsme měli »pamatovati na chudé«. A zrovna to jsem já činil velmi horlivě. ', 'Ga 2:11': 'Když však Kefas přišel do Antiochie, postavil jsem se proti němu osobně; neboť si zasloužil výtky. ', 'Ga 2:12': 'Než totiž přišli někteří od Jakuba, jídal pohromadě s pohany. Jakmile však přišli, vzdaloval a odlučoval se, poněvadž se bál strany obřezaných. ', 'Ga 2:13': 'Spolu s ním upadli do pokrytectví také ostatní Židé, dokonce i Barnabáš byl stržen jejich pokrytectvím. ', 'Ga 2:14': 'Ale když jsem uviděl, že nejdou pravou cestou podle pravdy evangelia, řekl jsem Kefovi přede všemi: „žiješ-li ty, ač jsi Žid, pohansky, a ne židovsky, jak můžeš nutiti pohany, aby zachovávali židovské zvyky?“ ', 'Ga 2:15': 'My můžeme býti Židé rodem, a ne ,hříšníci z pohanů’. ', 'Ga 2:16': 'Ale poněvadž jsme věděli, že člověk nebývá ospravedlněn ze skutků zákona, není-li ospravedlněn z víry v Ježíše Krista, i my jsme uvěřili v Krista Ježíše, abychom byli ospravedlněni z víry v Krista, a ne ze skutků zákona, vždyť ze skutků zákona nebude ospravedlněn žádný člověk. ', 'Ga 2:17': 'Ovšem shledá se, že i my, ač usilujeme býti ospravedlněni v Kristu, také jsme »hříšníci«; ale stává se tím Kristus služebným nástrojem hříchu? Naprosto ne! ', 'Ga 2:18': 'Ano, chci-li znova stavěti, co jsem dříve zbořil, sám se činím přestupníkem. ', 'Ga 2:19': 'Vždyť jsem zákonem umřel zákonu, abych žil Bohu. S Kristem jsem byl ukřižován. ', 'Ga 2:20': 'Co žije, nejsem již já, ale Kristus žije ve mně. Pokud nyní žiji v tělesnosti, je to život ve víře v Syna Božího, jenž ke mně pojal lásku a vydal sám sebe za mne. ', 'Ga 2:21': 'Neodmítám milost Boží, neboť kdyby se spravedlnosti nabývalo ze zákona, umřel tedy Kristus nadarmo.', 'Ga 3:1': 'Vy pošetilí Galatští! Kdo vás obloudil? Vždyť vám byl Kristus jakožto ukřižovaný dříve zrovna nakreslen před očima! ', 'Ga 3:2': 'Jen to bych chtěl od vás zvěděti: dostalo se vám Ducha ze skutků zákona, či ze zvěsti o víře? ', 'Ga 3:3': 'Jak můžete býti tak pošetilí? Začali jste Duchem, nyní končíte tělem. ', 'Ga 3:4': 'Tak veliké věci jste zažili, a všecko nadarmo? Ač zažili-li jste to vskutku nadarmo!', 'Ga 3:5': 'Nuže tedy: Bůh, jenž vás opatřuje Duchem a dělá mezi vámi mocné činy, působí to ze skutků zákona či z víry ve zvěst? ', 'Ga 3:6': 'Je to tak jako s Abrahamem: »Abraham uvěřil Bohu a bylo mu to počítáno za spravedlnost«. ', 'Ga 3:7': 'Vidíte tedy: »lidé víry« – to jsou praví synové Abrahamovi. ', 'Ga 3:8': 'Písmo, které předvídalo, že Bůh z víry ospravedlní pohany, předem vyhlásilo Abrahamovi evangelium ve slovech: »Žehnány budou všecky národy v tobě.« ', 'Ga 3:9': 'Tak lidé víry jsou žehnáni s věřícím Abrahamem. ', 'Ga 3:10': 'Naopak všichni, kdo spoléhají na skutky zákona, jsou pod klatbou, neboť je psáno: »Proklet jest každý, kdo netrvá ve všem, co je psáno v knize zákona, aby to konal.«', 'Ga 3:11': 'Že pak ze zákona nikdo nebývá ospravedlněn od Boha, jest patrno; neboť »spravedlivý z víry bude živ«. ', 'Ga 3:12': 'Zákon však se nezakládá na víře, nýbrž tu platí: »Ten, kdo tyto věci koná, bude živ skrze ně«. ', 'Ga 3:13': 'Kristus nás vykoupil z kletby zákona tím, že se za nás sám podrobil kletbě, poněvadž jest psáno: »Proklet jest každý, kdo visí na dřevě«, ', 'Ga 3:14': 'aby se Abrahamovo požehnání v Ježíši Kristu rozšířilo i na pohany, aby se nám skrze víru dostalo zaslíbeného Ducha. ', 'Ga 3:15': 'Bratří, použiji příkladu z lidského života: Když něčí závěť nabude právní platnosti, nikdo ji nemůže zrušiti ani přičiniti jaký dodatek. ', 'Ga 3:16': 'Sliby byly dány Abrahamovi a jeho „potomkovi“. Nepraví se „potomstvu“, jako o mnohých, ale jako o jednom: „a tvému potomkovi“, a to je Kristus. ', 'Ga 3:17': 'Chci tedy říci: zákon, který přišel teprve po čtyřech stech a třiceti letech, neruší smlouvu, které Bůh dal právní platnost, vždyť tím by byl zmařen slib. ', 'Ga 3:18': 'Zakládá-li se totiž dědický nárok na zákoně, nezakládal by se již na slibu; ale Abrahamovi jej Bůh milostivě dal právě slibem. ', 'Ga 3:19': 'Co tedy se zákonem? Ten byl uveden v činnost dodatečně k vůli přestupkům, než přijde „potomek“, na kterého se vztahoval slib; zákon byl nařízen skrze anděly a dán skrze prostředníka. ', 'Ga 3:20': 'Prostředníka není, kde jest jen jedna strana, Bůh však přece jest jen jeden. ', 'Ga 3:21': 'Jest tedy zákon proti slibům Božím? Naprosto ne! Ano, kdyby byl býval dán zákon, který by dovedl dáti život, byla by ovšem opravdu spravedlnost ze zákona; ', 'Ga 3:22': 'ale Písmo uzavřelo všecky pod hřích, aby slib z víry v Ježíše Krista byl splněn těm, kdo věří. ', 'Ga 3:23': 'Než přišla víra, byli jsme zákonem střeženi, uzavíráni až do víry, jež měla teprve býti zjevena. ', 'Ga 3:24': 'Tak se nám zákon stal vychovatelem pro Krista, abychom byli ospravedlněni z víry. ', 'Ga 3:25': 'Když však přišla víra, již nejsme pod vychovatelem. ', 'Ga 3:26': 'Neboť všichni jste syny Božími skrze víru v Krista Ježíše, ', 'Ga 3:27': 'všichni z vás totiž, kteří byli pokřtěni v Krista, oblékli na sebe Krista. ', 'Ga 3:28': 'Již není Žid ani Řek, není otrok ani svobodný, není muž ani žena; všichni jste jedno v Kristu Ježíši.', 'Ga 3:29': 'Jste-li pak Kristovi, tedy jste »potomstvo Abrahamovo«, dědicové podle slibu.', 'Ga 4:1': 'Můj výklad je tento: Pokud je dědic nezletilý, neliší se v ničem od služebníka, ačkoliv jest pánem všeho; ', 'Ga 4:2': 'je podřízen poručníkům a správcům až do doby určené otcem. ', 'Ga 4:3': 'Tak bylo i s námi: dokud jsme byli nezletilí, byli jsme podrobeni v službu živlům světa; ', 'Ga 4:4': 'když však nastalo naplnění času, poslal Bůh svého Syna, narozeného z ženy, narozeného pod zákonem, ', 'Ga 4:5': 'aby vykoupil lidi, kteří byli pod zákonem, aby se nám dostalo synovství. ', 'Ga 4:6': 'Protože jste synové, poslal Bůh Ducha svého Syna do vašich srdcí, a ten volá: „Abba, Otče!“ |TN(a) Otrokem.|Tn', 'Ga 4:7': 'Tak již nejsi služebníkem |TRa|Tr, nýbrž synem. A jsi-li synem, jsi také dědicem, a to skrze Boha.', 'Ga 4:8': 'Tehdy, dokud jste neznali Boha, sloužili jste bohům, kteří svou podstatou bohy nebyli. ', 'Ga 4:9': 'Nyní však jste poznali Boha – nebo spíše byli jste poznáni od Boha; jak se můžete zas obraceti k chabým a chudým živlům a chcete se jim zase znova vydati v službu?', 'Ga 4:10': 'Zachováváte dni a měsíce, doby a roky! ', 'Ga 4:11': 'Mám obavu, že jsem se pro vás lopotil nadarmo.', 'Ga 4:12': 'Staňte se tím, čím jsem já, jako jsem se já kdysi stal tím, čím jste byli vy, – bratří, prosím vás o to. Nic jste mi neublížili. ', 'Ga 4:13': 'Vždyť sami nejlépe víte, že jsem se sám stal po prvé hlasatelem evangelia ', 'Ga 4:14': 'pro svou tělesnou nemoc, a vy jste mnou nepohrdli pro můj tělesný stav, ač byl pro vás pokušením, a neodvrátili jste se ode mne s ošklivostí, ale přijali jste mě jako anděla Božího, jako samého Krista Ježíše. ', 'Ga 4:15': 'Kde je dnes tehdejší vaše blahoslavenství? Vydávám vám svědectví, že byste byli vlastní oči vyloupili a mně je dali, kdyby to bylo možno. ', 'Ga 4:16': 'Stal jsem se snad od té doby vaším nepřítelem proto, že vám mluvím pravdu? ', 'Ga 4:17': 'Ti lidé se stavějí, jako by horlivě usilovali o vaše dobro, ale nejednají dobře; chtějí vás odloučiti, abyste se stali jejich horlivými přívrženci. ', 'Ga 4:18': 'Je dobré, usiluje-li někdo horlivě o člověka, ovšem v dobrém a vždycky, nejen na tu chvíli, dokud jsem u vás. ', 'Ga 4:19': 'Moje děti, které já vždy znova s bolesti rodím, až by Kristus ve vás nabyl podoby, ', 'Ga 4:20': 'chtěl bych nyní býti u vás a změniti svůj hlas, neboť si nevím s vámi rady. ', 'Ga 4:21': 'Povězte mi, vy chcete býti »pod zákonem«. Což neslyšíte, co zákon praví? ', 'Ga 4:22': 'Jest psáno: »Abraham měl dva syny, jednoho z otrokyně, druhého ze svobodné.«', 'Ga 4:23': 'Ale syn z otrokyně se narodil tělesným způsobem, syn ze svobodné se narodil podle slibu. ', 'Ga 4:24': 'To je míněno alegoricky. Ty dvě ženy jsou totiž dvě smlouvy, jedna s hory Sinai, jež rodí syny k otroctví, to je Agar. ', 'Ga 4:25': 'Agar je hora Sinai v Arábii. To se hodí na nynější Jeruzalém, neboť ten i se svými dětmi je v otroctví. ', 'Ga 4:26': 'Ale horní Jeruzalém je svobodný, a to je naše matka, ', 'Ga 4:27': 'neboť stojí psáno: »Raduj se, neplodná a nerodící, vykřikni a zajásej, která nepracuješ k porodu, neboť žena opuštěná má více dětí než ta, která má muže.« ', 'Ga 4:28': 'Vy, bratří, jste dětmi slibu jako Izák. ', 'Ga 4:29': 'Ale, jako kdysi syn narozený tělesným způsobem pronásledoval syna narozeného způsobem duchovním, tak se děje i nyní. ', 'Ga 4:30': 'Ale co praví Písmo? »Vyžeň otrokyni i jejího syna; neboť syn otrokyně nebude dědicem se synem svobodné.« ', 'Ga 4:31': 'Proto, bratří, nejsme dětmi otrokyně, nýbrž dětmi svobodné. ', 'Ga 5:1': 'To je ta svoboda, jíž nás Kristus osvobodil. Vytrvejte tedy a neberte na sebe znova jho otroctví. ', 'Ga 5:2': 'Hle, já, Pavel, vám pravím: Budete-li se obřezávati, Kristus vám nic neprospěje. ', 'Ga 5:3': 'Znova to osvědčuji každému člověku, který se dává obřezati, že je tím zavázán plniti celý zákon. ', 'Ga 5:4': 'Vy, kteří se chcete ospravedlňovati ze zákona, pro vás je konec s Kristem, vypadli jste z milosti. ', 'Ga 5:5': 'Neboť my v Duchu z víry očekáváme spravedlnost, které se nadějeme. ', 'Ga 5:6': 'V Kristu Ježíši neplatí obřízka ani neobřezanost, ale víra účinkující láskou. ', 'Ga 5:7': 'Běželi jste krásně. Kdo vám zabránil poslouchati pravdy?', 'Ga 5:8': 'Takové přemlouvání jistě nepochází od toho, který vás povolal. ', 'Ga 5:9': 'Stačí málo kvasu, a celé těsto se nakvasí. ', 'Ga 5:10': 'Já k vám mám důvěru v Pánu, že se nijak nezměníte v svém smýšlení. Ale ten, kdo vás mate, neujde svému trestu, ať je to kdokoli. ', 'Ga 5:11': 'Hlásám-li však já, bratří, stále ještě obřízku, proč jsem ještě pronásledován? Vždyť by tak byl konec s urážkou, která má důvod v kříži. ', 'Ga 5:12': 'Ať se ti, kteří vás zneklidňují, sami odříznou!', 'Ga 5:13': 'Vy jste byli, bratří, povoláni k svobodě. Jen si nečiňte ze svobody záminku tělesnosti, ale láskou služte jeden druhému. ', 'Ga 5:14': 'Neboť celý zákon jest naplněn v jedné větě: „Miluj svého bližního jako sám sebe.“ ', 'Ga 5:15': 'Ale jestliže se vespolek koušete a požíráte, dejte pozor, ať se vespolek nezničíte.', 'Ga 5:16': 'Mám na mysli toto: jednejte duchovně, a nepropadnete chtíči tělesnosti. ', 'Ga 5:17': 'Tělesnost totiž obrací svůj chtíč proti Duchu a Duch proti tělesnosti, neboť to jsou přímé protivy. Ne abyste činili, co byste chtěli. ', 'Ga 5:18': 'Jste-li puzeni Duchem, nejste pod zákonem. ', 'Ga 5:19': 'Skutky tělesnosti jsou patrné: je to necudnost, nečistota, smyslnost, ', 'Ga 5:20': 'modloslužba, čáry, nepřátelství, spory, žárlivost, hněvy, osobní zaujatosti, roztržky, sektářství, ', 'Ga 5:21': 'závisti, opilství, nestřídmost a podobné; a to vám předpovídám, jak jsem vám již i předpověděl: lidé, kteří takové věci činí, nebudou mít údělu v království Božím. ', 'Ga 5:22': 'Ale ovocem Ducha jest láska, radost, pokoj, shovívavost, laskavost, dobrota, věrnost, ', 'Ga 5:23': 'mírnost, zdrželivost. Proti takovým vlastnostem není zákona. ', 'Ga 5:24': 'Ti, kdož jsou v Kristu Ježíši, ukřižovali svou tělesnost s vášněmi a chtíči.', 'Ga 5:25': 'Žijeme-li Duchem, jednejme také duchovně. ', 'Ga 5:26': 'Nebuďme žádostivi prázdné cti, nedrážděme se vespolek, nezáviďme si vespolek. ', 'Ga 6:1': 'Bratří, byť i byl někdy člověk zaskočen nějakým přestupkem, vy, kteří máte Ducha, napravujte takového v duchu mírnosti; jen se každý měj na pozoru, abys neupadl do pokušení i ty. ', 'Ga 6:2': 'Noste těžkosti jeden druhého, a tak plňte zákon Kristův. ', 'Ga 6:3': 'Myslí-li si někdo, že jest něco, a není ničím, klame sám sebe. ', 'Ga 6:4': 'Každý zkoumej svůj vlastní čin, a pak bude míti chloubu jen pro sebe a ne vzhledem k druhému. ', 'Ga 6:5': 'Neboť každý ponese své vlastní břímě. ', 'Ga 6:6': 'Komu se dostává vyučování v slovu, ať se s tím, který vyučuje, sdílí o všecky své statky. ', 'Ga 6:7': 'Neoddávejte se klamu – Bohu se nelze vysmívati –: co člověk rozsívá, to bude sklízeti; ', 'Ga 6:8': 'kdo rozsívá pro svou vlastní tělesnost, z tělesnosti sklidí zánik; kdo však seje pro Ducha, z Ducha sklidí věčný život. ', 'Ga 6:9': 'Ať nikdy neochabneme v činění dobra, neboť, nepolevíme-li, budeme v svůj čas sklízeti. ', 'Ga 6:10': 'Proto tedy, dokud jest náš čas, dělejme dobro všem, a nejvíce členům rodiny věřících. ', 'Ga 6:11': 'Podívejte se, jak velikými písmeny vám píši vlastní rukou. ', 'Ga 6:12': 'Všichni ti, kdo chtějí před vámi vypadati krásně po stránce tělesné, vás nutí, abyste se dávali obřezávati, jen proto, aby nebyli pronásledováni pro Kristův kříž. ', 'Ga 6:13': 'Vždyť ani sami ti obřezávaní nezachovávají zákon, ale na vás chtějí, abyste se obřezávali, aby se vámi mohli chlubiti po stránce tělesné. ', 'Ga 6:14': 'Mně však naprosto nejde o to, abych se mohl chlubiti, – leda křížem našeho Pána Ježíše Krista, jímž pro mne byl ukřižován svět a já světu. ', 'Ga 6:15': 'Neboť ani obřízka nic není, ani neobřezanost, ale nové stvoření. ', 'Ga 6:16': 'Na všecky pak, kteří budou živi podle tohoto pravidla, přijdiž pokoj a smilování, i na Božího Izraele. ', 'Ga 6:17': 'Ostatně ať mi nikdo nepůsobí dalších nesnází, vždyť já nosím na svém těle znaky Ježíšova vlastnictví. ', 'Ga 6:18': 'Milost našeho Pána Ježíše Krista budiž s vaším duchem, bratří! Amen.'}